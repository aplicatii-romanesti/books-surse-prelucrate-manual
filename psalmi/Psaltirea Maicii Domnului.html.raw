PSALTIREA MAICII DOMNULUI

autor: prelucrare Mihai Cherana
 


Închinare către Preasfânta Născătoare de Dumnezeu

Veniți să ne închinăm împărătesei noastre, Născătoarei de Dumnezeu!
Veniți să ne închinăm Fecioarei Maria, împărătesei noastre, Născătoarei de Dumnezeu!
Veniți să ne închinăm și să cădem la însăși Doamna, Fecioara Maria, împărăteasa noastră, Născătoarea de Dumnezeu!
Ne închinăm ție, Preasfântă Născătoare de Dumnezeu, care prin Nașterea ta, ne-ai arătat nouă Lumina cea adevărată, împărăteasa cerului și a pământului, nădejdea celor fără de nădejde. Ajutătoarea celor fără de ajutor, Mijlocitoarea tuturor păcătoșilor, tu ne acoperă și ne apără de toate nevoile și necazurile sufletești și trupești și fii nouă, te rugăm, Apărătoare, cu sfintele tale rugăciuni!
Ne închinăm binecuvântatei tale zămisliri și nașterii tale din sfinții tăi părinți, Ioachim și Ana! Te rugăm, Doamna noastră, să ne dai viață fără de păcat ca să zămislim și să naștem roade de pocăință!
Ne închinăm, Intrării tale în Biserica Domnului, Pruncă de trei ani fiind și te rugăm, Lumina noastră, să ne faci, cu rugăciunile tale, Biserică a Duhului Sfânt!
Ne închinăm Bunei tale Vestiri, Preacurată Fecioară de Dumnezeu Născătoare, când prin lucrarea Duhului Sfânt, cu glasul Arhanghelului, ai zămislit Cuvântul Tatălui și te rugăm, Lumina noastră, să ne bine vestești nouă, celor deznădăjduiți, mântuirea!
Ne închinăm Nașterii tale, când L-ai întrupat și L-ai născut pe Hristos, Mântuitorul lumii, și ai devenit astfel, Maica lui Dumnezeu slăvită și preaînălțată de toată făptura, și te rugăm, lumina noastră, fă-te Maică Milostivă acum și în veacul viitor!
Ne închinăm curăției tale, ceea ce ești neîntinată, fără sminteală, fără greșeală, Preacurată și te rugăm, lumina noastră, curățește-ne de toată spurcăciunea trupului și a duhului, cu rugăciunile tale!
Ne închinăm și cinstim durerile tale, pe care le-ai răbdat în vremea patimilor de bunăvoie ale Fiului tău, când s-a împlinit proorocirea lui Simeon, căci prin însuși sufletul tău a trecut sabia și te rugăm, Lumina noastră, de durerile trupești și sufletești, izbăvește-ne!
Ne închinăm ție, Doamnă, aducându-ne aminte de bucuria ta pe care ai avut-o în vremea învierii Fiului tău și te rugăm, Lumina noastră, să ne adormi patimile noastre trupești, cu ajutorul Tău!
O, Preasfântă împărăteasă Născătoare de Dumnezeu, primește această mică rugăciune și o du Fiului tău și Dumnezeului nostru, ca să mântuiască și să ne lumineze, pentru tine, sufletele noastre!
Privind la chipul tău preasfânt, ca și cum te-am vedea cu adevărat chiar pe tine, Născătoare de Dumnezeu, cu credință și cu dragoste și din toată inima cădem și ne închinăm în fața Celui ce este mai înainte de veci, în fața Pruncului pe Care-l ții în brațele tale, în fața Domnului nostru Iisus Hristos!
O, Preasfânta noastră Doamnă, împărăteasa Cerului, preaslăvită Stăpână, Fecioară, Născătoare de Dumnezeu, adevărată mângâiere a tuturor întristaților, viața și învierea tuturor celor ce nădăjduiesc spre tine! Apleacă, o, Doamnă, preacuratele tale urechi spre rugăciunea noastră pe care ți-o aducem noi, nevrednici robii Tăi!
O, Maica noastră milostivă, arată mila ta spre noi care suntem plini de întristare și ne aflăm pururea în păcate și nu ne disprețui pe noi, mult păcătoșii robii Tăi!
O, Maica noastră preafrumoasă! Tu ești pricinuitoarea tuturor bunătăților, învierea muritorilor și izbăvirea celor pierduți! Primește această nevrednică rugăciune a robilor tăi căzuți și mult păcătoși, în acest ceas de amară plângere și dureroasă cerere, căci îndrăznim a grăi către tine, Preasfântă Doamnă împărăteasă Născătoare de Dumnezeu, zicând împreună cu îngerii: „Născătoare de Dumnezeu, bucură-te, Sfântă Fecioară Marie, Cea plină de Dar, căci ai zămislit cu trup pe Fiul lui Dumnezeu".
Bucură-te, că tu L-ai purtat la sânul tău!

Bucură-te, că tu L-ai născut!
Bucură-te că tu L-ai hrănit!
Bucură-te, că Lui I s-au închinat magii!
Bucură-te, că pe Hristos, la trei zile în biserică L-ai aflat.
Bucură-te, că Hristos a înviat din morți și S-a înălțat la cer!
Bucură-te, că tu însăți ai fost luată la cer!
Bucură-te, că ai întrecut pe îngeri cu fecioria și pe sfinți, cu slava!
Bucură-te, că tu faci pace pe pământ!
Bucură-te, că locuitorii cerului toți îți sunt ascultători!
Bucură-te, că tu poți să ceri tot ce vrei de la Fiul tău, Hristos, Dumnezeul nostru!
Bucură-te, că te-ai învrednicit să fii aproape de Sfânta Treime!
Bucură-te, că ești maica oamenilor rătăciți care aleargă la tine cu credință!
Bucură-te, că bucuria ta în veci nu se sfârșește!
Bucură-te, cea plină de Dar, Domnul este cu tine!
O, Preasfântă Stăpână, Doamnă, Fecioară Născătoare de Dumnezeu! Primește nevrednica noastră rugăciune și ne păzește de moarte năprasnică și ne dăruiește pocăință înaintea sfârșitului nostru! Amin.
Stăpână, primește rugăciunile nevrednicilor robilor tăi și ne izbăvește pe noi de toată nevoia și necazul!
Toată nădejdea noastră, spre tine o punem Maica lui Dumnezeu, păzește-ne pe noi sub Sfânt Acoperământul tău. 


Catisma 1

Psalmul 1
Fericit bărbatul care iubește numele tău, Marie, Maică pururea Fecioară. Căci, cu darul tău, sufletul lui se va întări și ca un pom răsădit lângă izvoarele apelor, va da multe roade la vremea sa. Feri-cită ești tu între femei, pentru smerenia și credința inimii tale. Căci tu covârșești toate femeile cu frumusețea ta și întreci pe îngeri și pe arhangheli cu sfințenia ta! Milele și îndurările tale peste tot se vestesc. Dumnezeu a binecuvântat lucrul mâinilor tale!

Psalmul 2
Preasfântă Doamnă Fecioară, pentru ce se tulbură neamurile care se ridică împotriva mea? Rușinează-i și doboară-i la pământ cu furtuna îngrozirilor și înfricoșărilor tale! Să ne acopere dreapta ta! Risipește norii fărădelegilor noastre, ridică povara păcatelor noastre! Veniți la Maica Domnului toți cei osteniți și împovărați și ea vă va odihni pe voi! Apropiați-vă de ea când sunteți năpăstuiți și Născătoarea de Dumnezeu vă va lumina cu strălucirea feței sale! Binecuvântați-o din toată inima, căci de mila ei este plin tot pământul!

Psalmul 3
Preasfântă Doamnă pururea Fecioară, cât s-au înmulțit vrăjmașii mei, văzuți și nevăzuți, care mă necăjesc! Risipește-i cu viforul dreptății tale! Miluiește-mă, Stăpână, și vindecă-mă de neputințele mele! Încălzește inima mea cea rece și nu mă lăsa să cad în mâinile vrăjmașilor mei sufletești. În ziua morții mele, vino în ajutorul sufletului meu, ca să mă duci la limanul mântuirii. Slavă ție, ocrotitoarea celor fără de ajutor!
Slavă... și acum...

Psalmul 4
Când te-am chemat, Preasfântă Fecioară Doamnă, cu credință și cu nădejde, tu m-ai auzit, și cu mila ta m-ai apărat. M-ai izbăvit din cursele duhurilor răutății de sub cer care s-au pregătit să mă înghită și din mâinile cele răpitoare care caută sufletul meu, revărsându-ți bunătatea milostivirilor tale asupra tuturor celor ce cheamă numele tău cel Sfânt! Binecuvântată ești tu între femei, Doamnă, Stăpână Fecioară și stăpânirea ta se va întinde în vecii vecilor!

Psalmul 5
Graiurile mele ascultă-le, Preasfântă Doamnă Fecioară, și nu întoarce de la mine fața ta de Mamă! Schimbă plânsul meu întru bucurie și suspinul meu întru veselie, ca să cadă vrăjmașii sub picioarele mele. Cu rugăciunile tale puternice, zdrobește capetele lor cele trufașe, ca să te binecuvânteze toată limba și numele tău să-l rostească tot trupul. Binecuvântată ești, o, fiica Marelui împărat ceresc! Tu ești cununa tuturor sfințeniilor. Tu ești slava Ierusalimului celui de Sus și a celui de jos. Cei ce te binecuvântează vor reuși în lucrurile lor. Cei ce te binecuvântează vor fi binecuvântați, iar cei ce te ocărăsc vor fi blestemați! În casa robilor tăi nu se va împuțina vinul și belșugul de untdelemn. Îl binecuvântăm pe Dumnezeu, care te-a zidit! Binecuvântați să fie părinții tăi, care te-au născut! Binecuvântată ești, Doamnă Fecioară, în cer și pe pământ, lăudată și preaslăvită în vecii vecilor!

Psalmul 6
Preasfântă Născătoare de Dumnezeu, nu întru iuțimea Sa să ne mustre pe noi Dreptul Judecător, nici întru mânia Sa să fim pedepsiți. Tu, apărătoarea noastră, te rugăm să ai grijă de noi, pentru numele tău cel Sfânt și izbăvește-ne de porțile iadului și din prăpastia cea întunecoasă cu rugăciunile tale, ca să cunoaștem în veci minunile tale, căci nu morții, nici cei ce sunt în iad te vor lăuda pe tine, ci noi cei vii, cu Harul tău te vom binecuvânta!
Slavă... și acum...

Psalmul 7
Preasfântă Născătoare de Dumnezeu, în tine am nădăjduit. Mântuiește-mă de toți cei ce mă prigonesc, pentru ca în smerenia mea, să fiu bine plăcut ție. Strălucirea feței tale să lumineze sufletul meu și privirea ta cea milostivă să însenineze conștiința mea și prin tine voi aduce rugăciunile mele înaintea Celui Preaînalt!

Psalmul 8
Preasfântă Stăpâna mea, spre tine nădăjduiesc, izbăvește sufletul meu de vrăjmașii văzuți și nevăzuți. Prin tine Domnul nostru S-a făcut Mântuitorul și Fratele nostru. Ca focul în rug și ca roua pe lână, a coborât peste tine Cuvântul lui Dumnezeu, Cel mai înainte de veci, care pe Duhul Sfânt aflându-L, te-a umbrit cu puterea Celui Preaînalt. Binecuvântat este Rodul pântecelui tău ce S-a zămislit în tine. Binecuvântată este Nașterea ta cea feciorească. Binecuvântată este curăția Trupului Tău. Binecuvântate sunt îndurările inimii tale. Slavă ție, apărătoarea tuturor credincioșilor, cea plină de osârdie!
Slavă... și acum...

Tropare după Catisma 1
Sfinte Dumnezeule... Preasfântă Treime... Tatăl nostru...

Apoi troparele acestea - glasul 1
Luminează-mi, atotbună, sufletul meu cel întunecat și alungă de la mine nesimțirea. Învață-mă să fac voia Fiului tău, ca să primesc iertarea multelor mele păcate, cu rugăciunile tale!
Slavă...
Dă-mi, Fecioară, umilință și îmbelșugată vărsare de lacrimi, din care să izvorască adâncul îndurărilor, uscându-mi potopul răutăților și curgerile patimilor, una Preacurată!
Si acum...
Judecătorul se apropie, sfârșitul este la ușă, veghează suflete și strigă din adâncul inimii către Maica Dumnezeului nostru: Izbăvește-mă de înfricoșatele chinuri și cu mijlocirea ta așază-mă în loc luminos!

  Apoi: Doamne miluiește (de 40 de ori) și această rugăciune:
Stăpână, Născătoare de Dumnezeu, Doamna mea, iubitoare de oameni, Tu știi gândurile și faptele mele și neputința firii mele, ție îți înfățișez sufletul meu, pe care l-am spurcat cu păcatele și cu gândurile mele cele netrebnice, dar tu, Stăpână, cunoști putreziciunea rănilor mele cele trupești și sufletești. Tot tu să-mi dai și vindecarea, vărsând peste ele o picătură din milostivirea și iubirea ta de oameni. Caută așadar, Stăpâna mea, Născătoare de Dumnezeu, cu ochiul tău cel milostiv la ticălosul meu suflet, care este stăpânit de povara păcatelor și care este gata să fie predat focului de către Dreptul Judecător. Dar cu rugăciunile tale și cu iubirea ta de oameni, fă-l bineplăcut Fiului tău și Dumnezeului meu, ca să nu mă vădească înaintea îngerilor și a oamenilor, cu gândurile și cu faptele mele cele rele, ci să te asculte pe tine, ca un bun și iubitor de oameni, care te rogi pentru sufletul meu cel păcătos. O, scăpare a credincioșilor! Miluiește-mă pe mine care mă tăvălesc în prăpastia păcatelor, dar care îți aduc suspinele mele dintr-o inimă zdrobită, pentru ca prin apărarea ta, să mă învrednicesc de iertarea nenumăratelor mele păcate. Dumnezeu, Fiul tău, te-a făcut pe tine scăpare.
Așa Doamne Iisuse Hristoase, Care ai voit pentru milostivirea Ta, să te naști din Preacurata Maică și pururea Fecioara Maria, pentru mântuirea oamenilor, primește-o pe aceasta mijlocitoare pentru mine nevrednicul. Nădăjduind la ajutorul și în apărarea ei, cad la nemăsurata ta bunătate și iubire de oameni, ca să primesc iertarea păcatelor mele pe care le-am făcut înaintea ta, Doamne, că Ție se cuvine slava, cinstea și închinăciunea, cu Tatăl și cu Duhul Sfânt, acum și pururea și în vecii vecilor. Amin!

Catisma 2

Psalmul 9
Ne mărturisim ție, Preasfântă Născătoare de Dumnezeu, din toată inima și vestim printre oameni toate minunile tale, lauda și mărirea ta. După Dumnezeu, ție se cuvine mărire și către tine se va înălță glasul laudei ce izvorăște din adâncul inimii. Cei păcătoși care se căiesc înaintea lui Dumnezeu își dobândesc mântuirea prin tine, în Dumnezeu. Când suspină ei cu smerenie, tu, Maică milostivă, vindeci zdrobirea inimii lor. Care cu mijlocirea ta își găsesc odihna întru Domnul, în pace și în liniște, după ostenelile pribegiei lor.

Psalmul 10
La Doamna Preacurata Fecioara Maria nădăjduiesc, pentru milele și îndurările ei. Ochii ei spre cei săraci privesc și mâinile ei sunt întinse spre orfani și spre văduve. Căutați-o din tinerețile voastre și mijlocirea ei dinaintea Altarului vă va proslăvi în fața lui Dumnezeu și va spăla mulțimea păcatelor voastre. Căci ea ne aduce întotdeauna mila și mângâierea cerească. O, pururea Fecioară Preabinecuvântată! întinde spre noi dreapta ta cea puternică, pe care o sărutăm cu evlavie, și nu întoarce fața ta de la noi!
Slavă... și acum...

Psalmul 11
Mântuiește-mă, Maică Preamilostivă, ceea ce ești izvor de bunătăți și adâncul îndurărilor. Cât de frumoase sunt căile tale și cât de pașnice sunt cărările tale! În tine strălucește cereasca virtute a curăției, lumina neprihănirii și adevărului. Mai puternic decât lumina soarelui ești îmbrăcată în vesminte de aur, împodobită cu frumusețea celor mai alese și mai curate fapte bune. Cununa ta este alcătuită din douăsprezece stele cerești luminoase, care strălucesc pe capul tău. Slavă ție, apărătoarea tuturor bine credincioșilor creștini!

Psalmul 12
Până când, Preasfântă Doamnă Fecioară, mă vei tot uita și nu mă vei izbăvi, în ziua necazului meu? Până când se va ridica vrăjmașul sufletesc asupra mea? Cu puterea și cu stăpânirea ta îl voi zdrobi. Fii mie, celui fără de ajutor, Doamnă, stâlp de întărire și armă care să nimicească pe vrăjmași. Te voi mări pe tine, ceea ce ești plină de daruri, cu inima și cu gura. Te voi preaslăvi, ca pe o nebiruită cârmuitoare de oști!

Psalmul 13
Zis-a cel nebun, potrivnicul din iad: „Voi lovi și voi nimici pe credincioșii lui Hristos, iar mâna mea îi va ucide! Scoală Doamnă, Preasfântă Fecioară, întâmpină-l pe el, oprește-l și nimicește-i toate sfaturile lui cele rele. Puterii tale cine îi va sta împotrivă? Cine va putea grăi împotriva stăpânirii tale? Iadul se cutremură la auzul numelui tău celui preasfânt! în fața puterii tale, morții se ridică. Numai la un semn al tău, nenumărate oști însetate de sânge se nimicesc. O, pururea Fecioară, Născătoare de Dumnezeu, tu L-ai cuprins și L-ai purtat în pântecele tău pe atotputernicul Dumnezeu, cel neîncăput!
Slavă... și acum...

Psalmul 14
Doamnă, cine locuiește în corturile lui Dumnezeu sau cine se va sălășlui în sfântul și înaltul Munte al Sionului, unde strălucește lumina feței lui Dumnezeu? Cel iubitor de Dumnezeu, care după Domnul își pune toată nădejdea numai în tine. Cel iubitor de Dumnezeu, care, în mintea sa poartă întotdeauna preadulcele tău nume. Cel iubitor de Dumnezeu care te urmează pe calea smereniei, blândeții și curățeniei tale. Acela se va sălășlui în prea fericitele lăcașuri ale lui Dumnezeu, o, Preabinecuvântată pururea Fecioară Maria! Acela care mărește cu sufletul pe Domnul și se bucură de Unul Dumnezeu, Mântuitorul său. Să alergăm noi păcătoșii, pe cărările Maicii Domnului. Să ne ținem cu tărie pe urmele pașilor ei și să nu ne despărțim de ea în rugăciunile noastre. Plecându-ne genunchii în fața Sfintei sale Icoane, să ne ridicăm mintea la chipul cel dintâi. Până când vom dobândi milele ei în ajutor la bună vreme, spre moștenirea făgăduinței cerești.

Psalmul 15
Păzește-mă, Doamnă Fecioară, și precum s-a revărsat asupra ta nesecatul râu al darului dumnezeiesc, revarsă și asupra mea o picătură dintr-însul. Căci sânul tău cel pururea fecioresc și cele dinlăuntru ale tale fiind prea curate, ai născut pe înaltul Dumnezeu, pe Preaiubitul Fiu din Duhul Sfânt. Binecuvântat este pieptul tău cu care ai hrănit pe Mântuitorul Hristos! Aduceți laude Fecioarei Preacurate, ca să dobândiți harul și mila ei. Preaslăviți numele ei și cinstiți în vecii vecilor zămislirea și Nașterea ei!

Psalmul 16
Ascultă, Preacurată Doamnă Fecioară, dreptatea mea și alungă de la mine necazul meu. Mărturisi-ne-vom ție în glas de bucurie și de veselie, când se va revărsa asupra mea mila ta. Asemănați-vă ei în iubirea de Dumnezeu, voi, sfinte fecioare ale lui Dumnezeu, preaslăviți-o cu glasul gurii și inimii voastre. Căci iată, fecioarele mucenițe și cuvioasele femei au fost cucerite de dragostea preadulcelui Iisus, au primit darul ei și cununile neveștejite ale Raiului! Slavă ție, Stăpână, ceea ce ești comoară nejefuită a fecioarelor care te iubesc!
Slavă... și acum...

Tropare după Catisma 2
Sfinte Dumnezeule... Preasfântă Treime... Tatăl nostru...

Apoi troparele acestea - glasul 2
Pe tine, Preasfântă Născătoare de Dumnezeu, te rugăm să ne izbăvești de multele noastre necazuri și greșeli, căci nu avem, Preacurată Stăpână, altă grabnică mângâiere, afară de tine, Preamilostivă, care ne dai mântuire!
Slavă...
Tu singură L-ai născut fără stricăciune pe Dumnezeu, la tine cădem Fecioară pururea, chemându-te cu frică și cu dragoste, ca să ne scapi de patimi și de neputințele cumplite.
Și acum...
Când va fi ca sufletul să se despartă de trup, atunci să-mi stai înainte, ceea ce ești de Dumnezeu bucurată și să nimicești sfaturile vrăjmașilor care caută să mă înghită, pentru ca izbăvindu-mă prin tine de stăpânitorii întunericului, să mă învrednicesc de partea celor aleși, cu rugăciunile tale!

  Apoi: Doamne miluiește (de 40 de ori) și rugăciunea aceasta:
Preasfântă și Preacurată Stăpână, Născătoare de Dumnezeu, Fecioara Maria, știu că sunt spurcat și necurat și nevrednic și plin de tot păcatul! De aceea, ca unul ce sunt vinovat, cu multă rușine și cu lacrimi cad și strig către tine: „Stăpâna mea, Preasfântă Născătoare de Dumnezeu, miluiește-mă, ajută-mă și mă mângâie pe mine nevrednicul robul tău (numele) și pe cei dragi ai mei (numele).
Maică a toată mângâierea, nu înceta a-L ruga pe Fiul tău și Dumnezeu, căci sufletul meu ticălos și păcătos a coborât în adâncul răutăților, iar eu păcătosul și întinatul, gândindu-mă la păcatele mele cele dinainte și cele de acum, grăiesc: nu este nici o răutate pe care eu, ticălosul, să n-o fi făcut. De aceea, mă înspăimânt și mă tem de Fiul tău și de Dumnezeul meu și de dreapta Lui judecată. Pentru aceasta, cu inimă zdrobită și cu lacrimi strig către tine: milostivește-te, Stăpâna mea, Preasfântă Născătoare de Dumnezeu, miluiește-mă pe mine care cu mintea de sine stăpânitoare am călcat îndreptările și poruncile Fiului tău și Dumnezeului meu!
Nu mă lăsa să pier în spurcăciunile și deprinderile mele cele păcătoase, ci trimite-mi milele tale cele bogate. Tu, ceea ce ești Maica îndurărilor și milostivirilor, nu mă trece cu vederea pe mine cel pierdut, ci întoarce-mă și mă scoate din tina păcatului precum de demult Fiul tău a scos-o pe desfrânata, pe fiul cel risipitor și pe vameșul.
Dăruiește-mi izvoare de lacrimi și spală-mi întinăciunea păcatelor mele. Nu mă lepăda, nu te scârbi de mine spurcatul, ci cu apele îndurărilor tale, stinge sufletul meu cel aprins de patimi necurate. Izbăvește-mă de flăcările cu care mă aprind demonii. Răpește-mă din fața acestor câini care mă latră.
Vreau să văd cum îi alungi de la mine pe acești diavoli întunecați, predându-mă în mâinile luminoșilor și bunilor îngeri! Căci tu ești Născătoarea de Dumnezeu, mântuirea păcătoșilor, apărătoarea și întoarcerea celor deznădăjduiți, mângâierea celor întristați.
Fiul tău și Dumnezeul nostru te-a dăruit mie, celui ce te chem din toată inima, ca pe o mijlocitoare! Miluiește-mă, Preasfântă Născătoare de Dumnezeu pe mine nevrednicul, pentru milostivirea Fiului tău și Dumnezeului nostru. Amin!

Catisma 3 

Psalmul 17
Iubi-te-voi, Doamnă Stăpână, și Maică pururea Fecioară, împărăteasa Cerului și a pământului și voi preaslăvi minunatul tău nume printre neamuri. Mărturisiți-vă Maicii Domnului, voi, care sunteți cu inima zdrobită și ea vă va întări împotriva tuturor vrăjmașilor voștri. Stăpână Maică pururea Fecioară, darul sânului tău este o lumină pentru noi și din tine ne hrănim cu laptele îndulcirilor tale duhovnicești ori de câte ori flămânzim și însetăm. Cei ce sunteți credincioși, căutați și slăviți pe Stăpâna noastră, că ea este grabnică ajutătoare și mijlocitoarea noastră la Dumnezeu. Fii Scăparea noastră, Preabinecuvântată Maică a lui Hristos-Dumnezeu, căci tu ești minunată întărire pentru credincioși! Slavă ție, a tuturor credincioșilor grabnică ajutătoare!
Slavă... și acum...

Psalmul 18
Cerurile spun slava lui Dumnezeu, dar spun și mărirea ta, pururea Fecioară Maria. Cu zugrăve-lile bunelor miresme ale harului tău, toate marginile pământului sunt înmiresmate! Îndreptați-vă către ea cu suspinele voastre, voi, cei ce sunteți înviforați de toate fărădelegile. Voi, cei păcătoși, alergați spre ajutorul Maicii Domnului și ea vă va duce la limanul cel liniștit al milostivirii lui Dumnezeu. Cu cân-tări de psalmi bateți la ușa îndurărilor ei și darul milostivirii ei se va pogorî ca ploaia peste voi. Slăviți-o, drepților în fața Altarului lui Dumnezeu! Lăudați-o, ceruri ale cerurilor și tot pământul să fericească numele ei!

Psalmul 19
Auzi-ne, Preasfântă Doamnă pururea Fecioară, în întristările noastre și îndreaptă-ți fața ta de Mamă spre rugăciunile noastre! Nu ne părăsi în înfricoșatul ceas al morții, ci stai în fața sufletului nostru, când va fi să se despartă de trup! Trimite un înger de pace în întâmpinarea lui, ca să fie păzit fără primejdie de duhurile cele rele. Arată-i sufletului pe Dreptul Judecător al veacurilor cu o față milostivă și binevoitoare, pentru ca, prin starea ta de fată, să-i dea iertare și să-l învrednicească de veșnica odihnă, cu aleșii lui Dumnezeu.

Psalmul 20
Stăpână Doamnă, pururea Fecioară, cu puterea ta se vor veseli sufletele noastre și cu dulceața numelui tău se vor mângâia inimile noastre. De la Altarul împăratului, să ne trimiți întreita înțelepciune, ca să ne luminăm cu ea în tot adevărul. Învrednicește-ne să ne înfrânăm cu darul tău de la trupeștile patimi, iar lumina darului tău, să strălucească în inimile noastre. Cât de dulci sunt cuvintele tale, Fecioară Preasfântă, celor ce te iubesc pe tine și cât de înmiresmate sunt picăturile darului tău! Slavă și cinste îți cântăm și cu preacinstitul tău nume ne slăvim și noi în veci. Slavă ție apărătoare, slavă ție, a credincioșilor grabnică și iute ajutătoare.
Slavă... și acum...

Psalmul 21
Dumnezeule, Dumnezeul meu, Preabinecuvântata pururea Fecioara Maria, să caute spre mine cu îndurările ei ca să dobândesc mântuirea cea veșnică cu binecuvântarea ei cea cerească! Pentru aceasta, te chem pe tine, Stăpână și Doamnă pururea Fecioară, ziua și noaptea, ca să pătrundă până la tine rugăciunea mea și tu, Stăpână, apleacă-ți urechea ta spre ruga mea. Pretutindeni mă caută dușmanii sufletului meu, dar dreapta ta cea puternică mă apără pe mine. Și sub umbra milostivirii tale am dobândit o prea dulce odihnă. Slavă ție, neadormita mea păzitoare!

Psalmul 22
Domnul mă paște și tu, Născătoare de Dumnezeu, Îl rogi ca să-Și întoarcă spre mine fața Sa cea dumnezeiască! Slavă stării tale înainte ca o Maică milostivă! Binecuvântată să fie privirea ta, pe care cu milostivire o îndrepți spre păcătoșii care se căiesc! Binecuvântată să fie strălucirea feței tale celei sfinte. Binecuvântat să fie harul Sfântului tău chip. Binecuvântată să fie mila cea grabnică a mâinilor tale. Binecuvântat să fie Cel ce S-a hrănit cu laptele tău cel fecioresc! Să te binecuvânteze Apostolii și Prorocii lui Dumnezeu, Mucenicii, Mărturisitorii și cinstitele Fecioare să-ti cânte ție!

Psalmul 23
Ale Domnului sunt pământul și plinirea lui. Tu, Stăpână, împreună împărățești cu El în ceruri și tu ne ești un înger păzitor pe pământ! E mai bine să se stingă soarele decât să ne lipsim noi de mijlocirea ta înaintea lui Dumnezeu! Cu slavă și cu frumusețe te-ai îmbrăcat! Îmbrăcămintea veșmintelor tale este mai scumpă decât orice comoară! Strălucirea soarelui este pe capul tău și lumina lunii sub picioarele tale! Altarul tău este împodobit cu stele și toate sufletele drepților cu nesaț te privesc, o, prealuminată stea de dimineață! Pomenește-ne pe noi, Doamnă Stăpână Fecioară, întru bunăvoința ta și fă-ne vrednici să-ți slăvim sfântul tău nume! Slavă ție, grabnică ajutătoare a tuturor creștinilor!
Slavă... și acum...

Tropare după Catisma 3
Sfinte Dumnezeule... Preasfântă Treime... Tatăl nostru...

Apoi troparele acestea - glasul 3
Zid nebiruit, temelie puternică, liman neînviforat, te-am dobândit pe tine, preabună Născătoare de Dumnezeu Fecioară! în adâncul patimilor fiind înviforați, spre limanul apărării tale alergăm noi păcătoșii și smeriții, trimite-ne pace și mare milă!
Slavă...
Altar cu totul de aur al împăratului și Rai înflorit te-ai arătat, Preacurată Fecioară, căci pe Dumnezeu în sânul tău L-ai purtat și cu haruri dumnezeiești ne înmiresmezi pe noi. Pentru aceea, toți te vestim ca pe ceea ce ești cu adevărat Maica lui Dumnezeu, care ne dai nouă mare milă.
Și acum...
Mângâierea celor scârbiți, curățirea celor ce greșesc, tu ești, Maică pururea Fecioară și Preasfântă Stăpână! Tu ai născut mântuirea neamului omenesc, tu te-ai făcut stâlp de tărie credincioșilor, te chemăm: roagă-L pe Hristos-Dumnezeu să ne dăruiască pace și mare milă!

  Apoi: Doamne miluiește (de 40 de ori) și rugăciunea aceasta:
Către apărarea ta și ajutorul tău cel tare alerg acum, Preacurată Doamnă Fecioară, Născătoare de Dumnezeu! Sunt cu totul spurcat, n-am păzit poruncile Fiului tău și Dumnezeului meu, așa încât nici nu îndrăznesc să-mi ridic ochii la cer, căci mi-am rănit trupul meu cu multe răutăți. Nici mâinile nu cutez să le ridic spre înălțime, căci sunt pline de răpire, nici gura n-o deschid la rugăciune, căci mi s-a lipit cu grăirea de rău. Suspine nu am, din pricina nesimțirii mele, inima mi-e îngreuiată de slava deșartă, sufletul mi l-am întunecat cu nemilostivirea. Trupul mi l-am slăbit cu trândăvirea, picioarele mi le-am poticnit de piatra iubirii de plăceri, urechile mi le-am deschis spre auzirea laudelor de puțină vreme. Fața mea s-a umplut de nerușinare, mirosul urât al faptelor mele a intrat în nările mele și, fiind în întregime ca un pom neroditor sau ca o biserică pustie, toți năzuiesc să mă dărâme, iar diavolul care îmi pradă sufletul și care se cuibărește în inima mea, mă vede neîngrădit și caută să-mi răpească puțina mea credință pe care o mai păstrez ca pe o avuție și, legându-mă ca pe un prizonier, cu legături de păcate, mă silește să fac voia lui! Dar ce voi face eu, nu știu, fiind creat de Dumnezeu cu voie liberă, m-am robit mai mult cu propria mea voie demonului tuturor poftelor și s-au înmulțit păcatele mele mai mult decât nisipul mărilor! Cum aș putea să-L rog pe Domnul și Creatorul meu sau cum aș putea să nădăjduiesc să fiu miluit? De bunăvoie m-am dedat spre întinarea trupului și în fiecare ceas mă apropii de plăcerile păcătoase! Căci trupul mi l-am spurcat cu desfrânarea, limba mi-am întinat-o cu vorbe urâte și rușinoase, iar cele dinlăuntru ale mele le-am umplut de gânduri necurate și mintea mea s-a plecat spre cele potrivnice legii lui Dumnezeu. De aceea tânjesc și mă amărăsc și mă întristez și în fiecare ceas cad la îndurările tale, Doamnă Preasfântă Născătoare de Dumnezeu, nu te mânia pe mine păcătosul, ca să nu se sfârșească zilele mele în deșert, ci caută, Stăpână, spre mine deznădăjduitul. Roagă-L pe Cel ce S-a născut din tine să nu am soarta păcătoșilor, căci tu ești Maica lui Dumnezeu și eu robul tău, întotdeauna nădăjduiesc spre tine! Pentru noi, robii Tăi, roagă-L pe Fiul tău și Dumnezeul nostru, Căruia I se cuvine slava, dimpreună cu Tatăl și cu Sfântul Duh acum și pururea și în vecii vecilor. Amin!

Catisma 4

Psalmul 24
Către tine Doamnă, pururea Fecioară, am ridicat sufletul meu. Pentru ca să nu mă rușinez cu rugăciunile tale, la înfricoșata judecată a lui Dumnezeu, nici să-și râdă de mine vrăjmașii mei. Iar duhurile răutății de sub cer, pâlcurile vicleanului, să nu împiedice pașii mei, nici să mă acopere cursele morții. Vino cu blândețe în sufletul meu. Fii mie călăuză spre patria cerească și numără-mă împreună cu fericitul sobor al aleșilor lui Dumnezeu!

Psalmul 25
Judecă-mă, Preasfântă Doamnă, că eu întru nerăutate am umblat; mă voi osteni nădăjduind spre tine. Înflăcărează inima mea cu focul iubirii tale celei duhovnicești și cu brâul curăției tale, încinge mijlocul meu! Mila și îndurările tale sunt în fața ochilor mei. Mă voi îndulci cu glasul laudelor tale, Doamnă pururea Fecioară. Iubit-am fața ta cea plină de lumină, închina-mă-voi și voi cinsti stăpânirea ta cea sfântă. Mărturisiți-vă numelui ei, că sfânt este și cunoașteți în veac minunile ei!

Psalmul 26
Preasfântă Fecioară, strălucirea cerească a feței tale să fie luminarea mea și lumina harului tău să strălucească în mintea mea. Înaltă capul meu deasupra vrăjmașilor mei, că eu voi cânta numele tău cel preasfânt și să nu întorci fața ta de la mine. Frumusețea și bunătatea ta a dorit-o sufletul meu! Și pe tine te caută inima mea, ziua și noaptea, împărăteasă cerească! Nu lepăda harul și milele tale de la mine și voi slăvi întru neamuri slava ta, cu care te-a slăvit Tatăl, Fiul și Sfântul Duh!
Slavă... și acum...

Psalmul 27
Către tine Doamnă, pururea Fecioară, voi striga și mă vei auzi, în glasul laudelor tale mă voi veseli. Miluiește-mă în ziua strâmtorării mele și cu lumina adevărului tău luminează-mă. Însuși Domnul te-a dat nouă spre mângâierea noastră și tu ești tăria noastră și lauda noastră întru Domnul. Voi scoate dar, și voi bea, apa darului tău din izvorul milostivirii și nu voi mai înseta în veac.

Psalmul 28
Aduceți Doamnei noastre, pururea Fecioarei, fiii lui Dumnezeu, aduceți Stăpânei noastre, slavă și laudă. Dă putere robilor tăi, Stăpână și Maică, pururea Fecioară, și binecuvântare celor ce te slăvesc și te laudă pe tine! Ascultă suspinele din inimă ale celor ce te caută pe tine și nu lepăda rugăciunile celor ce te cheamă în ajutor. Să fie mâna ta întinsă și gata spre ajutorul nostru și urechea ta să audă glasul nostru amărât și obosit, căci tu ești singura noastră Mamă iubitoare de fii.

Psalmul 29
Înălța-te-voi, Preasfântă Fecioară, căci tu ești lăcașul cel preafrumos al Preasfântului Duh. Înălța-te-voi, Stăpână, că m-ai primit în mila ta și m-ai izbăvit de ghearele vrăjmașului meu sufletesc, potrivnicul meu. Nu mă uita nici până la sfârșitul meu pentru păcatele mele. Înviază duhul meu și inima mea cea împietrită o înmoaie întru pocăință, ca și eu să-ți aduc jertfa de slavă și de laudă.  Bucurați-vă, cerurilor și să se veselească pământul, până când va mângâia Maica Domnului pe credincioșii săi robi și pe săracii cu duhul îi va milui și va binevoi întru ei.
Slavă... și acum...

Psalmul 30
Spre tine, Stăpână, împărăteasă și Maică, pururea Fecioară, voi nădăjdui și nu mă voi rușina în veac! Cu darul tău, primește-mă, și cu privirea ta de Mamă, mângâie-mă. Tu ești tăria mea, scăparea, mângâierea și acoperământul meu și nădejdea mea care nu mă dă de rușine. În mâna ta de Maică apărătoare îți încredințez sărmanul meu suflet, toată viața mea și ziua mea cea mai de pe urmă, ultima mea răsuflare și înfricoșata trecere prin vămile văzduhului.

Psalmul 31
Fericiți sunt aceia ale căror inimi te iubesc pe tine, Preabinecuvântată și Maică pururea Fecioară! Căci prin Cel ce S-a întrupat din tine, păcatele lor cu milostivire se vor curăța și fărădelegile lor se vor acoperi. Căci din Rodul sfintelor și preacuratelor tale coapse, se va revărsa asupra tuturor păcătoșilor care se căiesc, bunăvoința lui Dumnezeu. Și tu, Stăpână, ești cărarea cea dreaptă către împărăția cerurilor. Pe cei ce se rătăcesc în noaptea cea întunecată a păcatului îi luminezi și pe cei ce se abat spre hățișurile călcării de poruncă îi îndrepți, cu milostivire, la calea cea dreaptă! Slavă ție, grabnică ajutătoare și apărătoarea tuturor credincioșilor!
Slavă... și acum...

Tropare după Catisma 4
Sfinte Dumnezeule... Preasfântă Treime... Tatăl nostru...

Apoi troparele acestea - glasul 4
Când înot pe mare, când călătoresc pe cale, când dorm noaptea, când veghez, luminează-mi mintea mea, Stăpână Maică pururea Fecioară și povățuiește-mă să fac voia Domnului meu, ca să dobândesc, în ziua judecății, dezlegare de păcatele săvârșite de mine în viață, alergând la acoperământul tău, Binecuvântată!
Slavă...
Nu intra cu mine la judecată, Doamne Iisuse Hristoase, căci îmi cunosc păcatele care mă osândesc, ci pe Tine Te chem: cu rugăciunile celeia ce te-a născut, miluiește-mă pe mine, smeritul și nevrednicul, ca pe tâlharul și ca pe desfrânata, ca pe vameșul și ca pe păcătoasa, Iubitorule de oameni, că n-ai venit să-i mântuiești pe cei drepți, ci mai ales pe cei păcătoși!
Si acum...
Îndulcindu-ne de cinstitele tale daruri, nu vom înceta a cânta, Preasfântă Stăpână Născătoare de Dumnezeu și pururea Fecioară Marie, milele tale, totdeauna, noi robii tăi, care te chemăm și te rugăm: Preasfântă Fecioară, scoate-ne pe toți din toate cursele vrăjmașilor, din nevoi și din toată căderea, căci tu ești apărătoarea noastră.

  Apoi: Doamne miluiește (de 40 de ori) și rugăciunea aceasta:
O, Stăpână Preabinecuvântată, apărătoare a neamului omenesc, scăparea și mântuirea celor ce aleargă la tine, cu adevărat, știu că am greșit mult și L-am mâniat, preamilostivă Doamnă, pe Cel ce S-a născut după trup prin tine, pe Fiul lui Dumnezeu! Dar având multe chipuri ale celor care mai înainte de mine au mâniat pe Dumnezeu, bunăvoința Lui, vameșii și desfrânații și alți păcătoși, cărora li s-a dat iertare păcatelor pentru pocăința și mărturisirea lor, acele chipuri de păcătoși miluiți, punându-le în fața ochilor mei sufletești și păcătos fiind, privind la a ta milostivire dumnezeiască, cu care i-ai primit pe ei, am îndrăznit și eu păcătosul, să alerg cu pocăință la mijlocirea ta cea binevoitoare, puternică și neîncetată rugătoare pentru noi.
O, Preamilostivă Stăpână, dă-mi mână de ajutor, cere de la Fiul tău și Dumnezeul nostru, cu rugăciunile tale cele sfinte de Mamă, iertarea păcatelor noastre celor grele. Cred și mărturisesc că Acela pe Care L-ai născut este Fiul tău, este cu adevărat Hristos, Fiul lui Dumnezeu Celui Viu, Judecătorul viilor și al morților, Care dă fiecăruia după faptele sale; cred iarăși și mărturisesc că tu ești cu adevărat Născătoarea de Dumnezeu, izvorul milostivirii, mângâierea celor ce plâng, căutarea celor pierduți, puternică și neîncetată mijlocitoare la Fiul tău și chezășia pocăinței mele. Cu adevărat, oamenii nu au alt ajutor și acoperământ afară de tine.
O, Doamnă, Fecioară Preamilostivă, nimeni din cei ce au nădăjduit spre tine nu s-a rușinat cândva și rugându-se Fiului tău, prin tine, nimeni n-a fost părăsit. De aceea, rog bunătatea ta cea nemăsurată, deschide ușile milostivirii tale mie, celui ce m-am rătăcit și am căzut în adâncul necazului. Nu te scârbi de mine, spurcatul, nu trece cu vederea ruga mea cea păcătoasă, nu mă părăsi pe mine, păcătosul, pe care vrăjmașul cel rău m-a dus la pieire. Ci înduplecă, o, milostivă, pe Cel ce S-a născut din tine, pe Milostivul Dumnezeu, ca să-mi ierte multele mele păcate și să mă izbăvească din pierzare, ca și eu dimpreună cu toți cei ce au primit iertare, să cânt și să slăvesc nemăsurata milostivire a lui Dumnezeu și apărarea ta, care mă face să nu mă rușinez nici în viața aceasta și nici în veacul cel nesfârșit. Amin!

Catisma 5

Psalmul 32
Bucurați-vă, drepților, întru Domnul, bucurați-vă și întru pururea Fecioara Maria. Cântați-i o cântare nouă Stăpânei noastre, cu strigăte de bucurie. Beți din dulceața harului ei cel ceresc, căci ea îndulcește inimile și gurile înțelepților. Să se veselească, dar, sufletul nostru de Maica Domnului. Căci ea este ca Mama mea cea mai dulce, care ne hrănește în pustietatea lumii acesteia.  și ne va izbăvi de moartea sufletelor noastre.

Psalmul 33
Voi binecuvânta pe Sfânta Fecioară Maria în toată vremea, pururea lauda ei nu se va împuțina în gura mea. Măriți-o cu mine, toți cei care v-ați hrănit cu mierea și cu laptele mângâierilor ei. În nevoi și în necazuri chemați-o pe ea și în durerile voastre veți dobândi ajutor și odihnă. Priviți cu bucurie sfântul chip al vieții sale și râvniți la dragostea și smerenia ei, căci blândă și smerită este Preasfânta Fecioară! Cuvântul cel necreat a primit Trup de la ea, prin Sfântul Duh!
Slavă... și acum...

Psalmul 34
Judecă, Doamnă pururea Fecioară Stăpână, pe cei ce mă necăjesc, ridică-te împotriva lor și păzește nevinovăția mea. Sufletul meu se va veseli de tine și cu rugăciunile tale mă voi bucura. De milele tale sunt pline cerurile și întreg pământul. Întinse erau peste tot locul cursele iadului, dar tu, Stăpână, cu bunătatea ta, m-ai apărat în fața lor! Slavă ție, ajutătoarea mea! Toate oasele mele grăiesc: „Preasfântă Doamnă Stăpână Fecioară, cine după Dumnezeu, este asemenea ție?”

Psalmul 35
Cel fărădelege grăiește cuvinte de hulă împotriva numelui tău, o, Preasfântă Stăpână și împărăteasă, și caută să născocească minuni mai presus de fire. Graiurile gurii sale spurcate sunt fărădelege și lingușire. Dar noi credem și mărturisim că tu te-ai înfățișat cu trupul în ceruri și acuma stai înaintea Altarului lui Dumnezeu. Minunile și milele tale sunt nesfârșite și toți cei ce te cinstesc se vor acoperi cu nădejde sub aripile tale. O, Preasfântă Maica lui Dumnezeu, cu mijlocirea ta, apleacă preasfânta Față a iubitului tău Fiu și Mântuitorului nostru spre noi. Fă-L, cu rugăciunile tale, milostiv spre noi păcătoșii. Arată-ți mila ta tuturor celor ce te cunosc pe tine. Harul tău s-a revărsat peste tot pământul. Stăpânirea și puterea se află în brațul tău, tăria și întărirea în dreapta ta! Binecuvântată este lauda ta în ceruri. Binecuvântată este mărirea ta și pe pământ!
Slavă... și acum...

Psalmul 36
Nu râvni celor ce viclenesc, nici nu pizmui pe cei fărădelege, o, tu, cel ce ești cu adevărat cinstitor al Maicii lui Dumnezeu. Căci cei ce fac fărădelegea, ca iarba se vor ofili. Nădăjduiește la Atotputernica Stăpână și împărăteasa cerească, fă fapte bune și te vei îndestula cu bogățiile ei. Căci mai bun este puținul cu darul Maicii Domnului, decât comori multe și pietre scumpe. Nădăjduiește spre Domnul, să ai nădejde și spre iubita Lui Maică și ți se vor îndeplini toate cererile cele bune ale inimii tale.
Slavă... și acum...

Tropare după Catisma 5
Sfinte Dumnezeule... Preasfântă Treime... Tatăl nostru...

Apoi troparele acestea - glasul 5
În multe chipuri, Fecioară, pe Hristos L-am amărât, cu gândurile, cu cuvintele și cu faptele și mă tem de înfricoșata Lui Judecată, ci, apucând înainte, izbăvește-mă de cele cumplite, cu rugăciunile tale, Născătoare de Dumnezeu!
Slavă...
Miluiește-mă pe mine, Stăpână, cel care mult am greșit și mântuiește-mă cu rugăciune la Cel pe Care L-ai născut, ca să slăvesc minunile tale cele multe și nemăsurata ta milă.
Și acum...
Strălucind cu slavă dumnezeiască, ceea ce ești Maica Celui ce te-a proslăvit, tu singură roagă-L pe Cel Singur slăvit, ca să dobândesc slava cea de sus.

  Apoi: Doamne miluiește (de 40 de ori) și rugăciunea aceasta:
O, Preasfântă Fecioară, Născătoare de Dumnezeu, Preabinecuvântata Maică a lui Dumnezeu Mântuitorului nostru, bucuria celor necăjiți, nădejdea celor fără de nădejde și ajutătoarea celor neajutorați. Tu cunoști toți pașii mei cei păcătoși de care vreau eu să mă curăț. Cu inima îndurerată alerg către tine și mă rog cu lacrimi: caută la neputințele mele și nu mă lăsa să pier în păcatele mele! Tu cunoști goliciunea sufletului meu. Ajută-mă să mă îmbrac cu veșmântul preaiubitului tău Fiu. Tu cunoști că sunt sărac, grăbește-te a-mi deschide visteria darurilor celor pline de har, ca să păzesc făgăduințele date de mine la sfântul botez. Tu cunoști pe vrăjmașii mei, cei trupești și pe cei sufletești, izbăvește-mă de aceștia! Tu cunoști, Preabuna mea apărătoare, vremea ieșirii sufletului din ticălosul meu trup, te rog să stai atunci cu și mai multă milostivire, pentru ca în sfânta ta stare de față, să iasă sufletul meu liniștit și plin de bucurie, ca să nu tăbare asupra lui duhurile răutății de sub cer, ci, acoperit cu sfântul tău acoperământ cel neapropiat, pentru aceste sfinte daruri, să se întoarcă, fără vătămare, la începutul și izvorul său!
O, Maică iubitoare de fii, arată-mi iubirea ta de Mamă și mie, celui ce sunt străin, orfan și sărac, că tu cu adevărat ești Maica milostivirii și a îndurării. Nu înceta a mă acoperi, mijlocește neîncetat pentru mine, până când mă vei aduce în cămările cerești ale Dumnezeiescului tău Fiu, Căruia I se cuvine cinstea, slava și închinăciunea, dimpreună cu Tatăl și cu Preasfântul Duh, în vecii vecilor. Amin!

Catisma 6

Psalmul 37
Preasfântă Fecioară Doamnă, nu cu mânia Sa și cu dreptatea Judecăți Sale să ne pedepsească pe noi Domnul pentru fărădelegile noastre. Tu, care ești atotmilostivă stătătoare înainte, mijlocește iertarea pentru noi, care nu avem răspuns în fața păcatelor noastre. Că tu ești nădejdea noastră, care nu ne rușinează și așteptarea cea nemincinoasă. Nu este pace în oasele noastre de la fața păcatelor noastre. Ci cu Preabinecuvântatul Rod al pântecelui tău, ne vom împăca cu Dumnezeu. Harul Lui și milele tale să fie de-a dreapta noastră.

Psalmul 38
Zis-am: „Păzi-voi căile mântuitoare ale iubitului tău Fiu, împărăteasa cerului și Harul lui Hristos mi se va dărui". Însă duhul meu este sârguitor, dar trupul neputincios. Miluiește-mă, din ceruri și din înălțimea slavei tale, ajutătoarea mea. Ca niciodată să nu-mi alunece picioarele de la calea dreptății. Nu îngădui și păzește-mă să nu alunec și să nu mă împiedic de piatra patimilor rele. Ca să nu se bucure de mine vrăjmașii mei, ai sufletului meu. Ascultă rugăciunea mea, Doamnă Stăpână, și nu trece cu vederea rugăciunea mea cea săracă.

Psalmul 39
Răbdând, am așteptat harul tău, Doamnă Preasfântă Fecioară, și mi-ai făcut după mulțimea milelor tale. Căci ai auzit rugăciunile mele și m-ai scos din prăpastia patimilor mele iubitoare de păcate. Minunate și necercetate sunt îndurările tale. Să se bucure și să se veselească de tine toti cei ce te iubesc, iar cei ce urăsc numele tău, să se coboare în iad. Binecuvântată și preamărită ești, Stăpână, în vecii vecilor. Amin.
Slavă... și acum...

Psalmul 40
Fericită și preamărită ești, Marie, Născătoare de Dumnezeu, care îi înțelepțești pe cei săraci cu duhul și smeriți cu inima. În neputințele lor mărturisite înaintea lui Dumnezeu și înaintea ta, lucrează atotputernicia lui Dumnezeu și mijlocirea ta de Mamă. Slavă ție, Stăpână, ajutătoarea celor neajutorați și bogăția nerăpită a celor săraci și smeriți.

Psalmul 41
Precum dorește cerbul izvoarele apelor, așa aleargă sufletul meu însetat, către iubirea ta cea sfântă, împărăteasa cerului și a pământului. Căci tu ești viața vieții mele și hrănitoarea sărmanului meu trup! Tu L-ai hrănit cu lapte pe Mântuitorul sufletului meu. Iar tu însăți te-ai hrănit cu nepieritoarea hrană a învățăturii Lui celei dumnezeiești! O, lumină, luminată de Lumina cerească! Luminează-mi, te rog, întunericul meu cel dinlăuntru, pentru ca mintea mea și dorința mea să se înaripeze în lumina ta către Sionul cel de sus!

Psalmul 42
Judecă-mă, Doamnă Fecioară, și fă-mi dreptate în cearta mea, cu trupul, cu lumea înșelătoare și cu diavolul, cu șarpele cel viclean, cu aspida cea aducătoare de moarte. Ca să mă izbăvesc de acești trei înfricoșați și vicleni vrăjmași, cu ajutorul Tău! Zdrobește, Stăpână, capetele lor trufașe, slăbește-le puterile și întărește-mă să le stau împotrivă! Dreapta ta întru tărie, că ții cu ea pe Cel ce ține toate! Să învie Domnul în mine, cu darul Său, pentru rugăciunile tale de Maică și se vor risipi vrăjmașii mei.
Slavă... și acum...

Psalmul 43
Stăpână, Maică pururea Fecioară, părinții noștri ne-au vestit și noi, cu urechile noastre am auzit și cu ochii noștri am văzut. Cât de necercetate sunt îndurările tale și cât de minunate sunt minunile tale și cât de nenumărate sunt milele tale! Răsăritul și apusul, amiaza și miazănoapte sunt luminate de ele. Peste toate, bunătățile ei cerești sunt pregătite pentru cei ce laudă preasfântul ei nume și va fi mărit de Domnul Iisus Hristos.

Psalmul 44
Inima mea tresaltă când aude cuvântul cel bun al Preasfintei Fecioarei Maria, Maica Dumnezeului nostru. Că din gura ei cu dulce răsuflare izvorăște o dulceață cerească. Cu Rodul Preasfânt al pântecelui ei, păcatele mele sunt curățate. Cu fecioria ei neprihănită, s-a dat sufletului meu fericita nemurire. Iar cu nașterea ei sunt izbăvit din robia iadului și reîntors în veșnica patrie cerească.

Psalmul 45
Stăpână, tu ești scăparea noastră în toate nevoile noastre! Tu ești tăria și puterea care zdrobește pe toți vrăjmașii noștri. De bunătățile tale este plin pământul. Ele se revarsă chiar până în cele mai de jos ale pământului. Din plinătatea darului tău, cei ce au fost în iad se veselesc, izbăvindu-se de el prin preaslăvită Nașterea ta cea feciorească. Și oamenii muritori au devenit părtași ai îngerilor celor fără de trup.
Slavă... și acum...

Tropare după Catisma 6
Sfinte Dumnezeule... Preasfântă Treime... Tatăl nostru...

Apoi troparele acestea - glasul 6
Mintea mea slăbește acum, căzând în adâncul gândurilor potrivnice și nu-mi este mie izbăvire. Auzi-mă pe mine, cel ispitit și dăruiește-mi, ca o bună, împăcare lăuntrică, să nu fiu mâncare celui viclean, Preasfântă Fecioară Marie binecuvântată!
Slavă...
Fă mie Milostiv, Preasfântă Stăpână și Maică pururea Fecioară, pe Judecătorul lumii, căci nimeni nu poate mijloci ca tine, fiind Maica Stăpânului, al Dumnezeului tuturor!
Si acum...
Stând în chip văzut în fața Sfintei tale Icoane, în chip nevăzut te văd viețuind în ceruri, Maica Vieții, cu evlavie mă rog către tine, să mă izbăvești de vrăjmașii cei văzuți și de cei nevăzuți, Preasfântă Stăpână și împărăteasă a cerului și a pământului!

  Apoi: Doamne miluiește (de 40 de ori) și rugăciunea aceasta:
Neîntinată, nestricată, neînșelată, Preacurată Fecioară, nenuntită Mireasă Dumnezeiască, Preasfântă Născătoare de Dumnezeu și pururea Fecioară Marie, Doamna și Stăpâna lumii și nădejdea mea, caută, te rugăm cu umilință, spre noi, păcătoșii, în ceasul acesta și fă-L milostiv cu rugăciunile tale de Maică, pe Domnul nostru Iisus Hristos, pe Care L-ai născut din preacuratele tale sângiuri, neispitită de bărbat! Pe Acela văzându-L osândit la moarte și cu arma întristării fiind rănită în inimă, rănește și sufletul meu cu dragostea cea dumnezeiască. Dăruiește-mi lacrimi de pocăință, ca să-L plâng cu amar pe Acela Care a fost legat și batjocorit pentru mântuirea noastră. Tu, Fecioară Stăpână, care în timpul morții Sale de bunăvoie ai suferit o mare durere în sufletul tău, slobozește-mă de dureri, ca să te laud pe tine, ceea ce ești vrednică de laudă întru toți vecii. Amin!

Catisma 7

Psalmul 46
Toate neamurile bateți din palme și cântați cu strigare de bucurie, pururea Fecioarei Maria. Căci ea este poarta Vieții veșnice, ușa mântuirii și împăcarea cu Dumnezeu! Ea este nădejdea celor ce se căiesc și mângâierea celor ce plâng. Ea este evlavia, pacea și mântuirea sufletelor tuturor aleșilor lui Dumnezeu. Cântați-i toți cei ce iubiți numele ei, cântați-i că ea este împărăteasa cerului și a pământului!

Psalmul 47
Mare ești și lăudată foarte, Stăpână Doamnă, în cetatea lui Dumnezeu cea cerească și în toată Biserica aleșilor lui Dumnezeu! Mai cinstită și mai slăvită ești decât toate cetele îngerilor și Arhanghelilor și încununată cu florile Raiului. Întâmpinați-o, Puterilor și Domniilor, Heruvimilor, Scaunelor și Serafimilor. Preaînălțați-o, că ea șade de-a dreapta Preaiubitului ei Fiu! O, cu ce față luminoasă a primit-o Domnul îngerilor și al tuturor Sfinților! Care I-a dat un veșnic locaș fericit, mai presus de toate puterile cerești!

Psalmul 48
Ascultați acestea, toate neamurile, auziți toți cei ce doriți să intrați în împărăția Cerurilor! Rugați-vă cu osârdie pururea Fecioarei Maria, purtați în inimă preasfântul ei nume și veți dobândi o viață și o bucurie nesfârșită. Căci ea duce rugăciunile noastre către Fiul ei și Dumnezeu. Și ea singură pururea se roagă la Altarul Lui pentru noi toți. Ea este apărătoarea dăruită neamului omenesc. Ea este singura noastră Mamă adevărată, care întru toate ne ajută! Slavă ție, preamilostivă Maică a lui Dumnezeu, care ești cinstită și închinată de toate neamurile creștinești.
Slavă... și acum…

Psalmul 49
Bunul Dumnezeu grăiește Fecioarei Maria prin Arhanghelul Gavriil, vestind: „Bucură-te, cea plină de daruri, Domnul este cu tine!" Prin tine, ceea ce ești îmbucurată, mântuirea lumii se vestește și omul căzut se reînnoiește. Cel Preaînalt a dorit frumusețea și bunătatea ta! Palatul tău lăuntric este înfrumusețat, Fiica Sionului și te-ai învrednicit să te pregătești întru întâmpinarea Dumnezeului tău, să împărățești cu El, cu preaslăvire, în ceruri. Ajută-ne și nouă să ajungem la veșnica făgăduință!

Psalmul 50
Miluiește-mă, Preasfântă Născătoare de Dumnezeu, care te numești Maica milostivirii. Și după mulțimea îndurărilor tale, ajută-mă să mă curăț, prin pocăință, de fărădelegile mele! Revarsă darul tău peste mine și nu lua de la mine bunătățile tale. Căci îmi mărturisesc fărădelegile mele și mă văd vinovat în fața ta! O, Stăpână! Împacă-mă cu binecuvântatul Rod al pântecelui tău, și-i dă sufletului meu, bucuria mântuirii Sale!
Slavă... și acum...

Psalmul 51
Pentru ce te lauzi cu răutatea? O, șarpe viclean, aspidă din iad? Pleacă-ți capul tău trufaș în fața Sfintei Fecioare binecuvântată, care este plină de darul blândeții. Cu puterea ei, te vei înnămoli în adânc, ca faraonul egiptean. Piciorul ei îți va zdrobi capul și stăpânirea ta. Dreptatea ei îți va risipi răutatea ta și sfințenia ei va preface toată otrava ta în nimic. Iar noi credincioșii, ne bucurăm de numele ei și cântăm toate faptele ei preaslăvite și măririle lui Dumnezeu.

Psalmul 52
Zis-a vrăjmașul cel nebun întru inima sa: „Voi izgoni pe om din locuința Edenului, voi intra și voi fi duh mincinos în gura șarpelui și prin femeie voi izgoni pe bărbatul ei". Dar pe cât de departe este cerul de pământ, tot pe atât de departe sunt judecățile lui Dumnezeu de gândurile tale, lingușitorule ticălos! Nu te îngâmfa de căderea femeii, căci Femeia îți va zdrobi capul. Cu viclenia ta, tu i-ai săpat o groapă pierzătoare, dar ai căzut în ea cu toată oastea ta întunecată, în plasa smereniei sale.

Psalmul 53
Stăpână, Doamnă pururea Fecioară, în numele tău mântuiește-mă și din fărădelegile mele, cu rugăciunile tale, mă izbăvește! Tu îmi ajuți mie și îmi aperi sufletul meu! De bunăvoie îți voi aduce jertfă de laudă și voi mărturisi numele tău, căci este bun! Cu starea ta înaintea lui Dumnezeu, cu dragostea ta de Mamă, față de neamul creștinesc, tu mă izbăvești de orice întristare!

Psalmul 54
Ascultă, Preasfântă Stăpână și Doamnă Fecioară, rugăciunea mea, și nu trece cu vederea ruga mea. Amărât sunt în cugetul meu, căci dreptatea lui Dumnezeu apasă asupra mea, pentru păcatele mele. Întunericul morții m-a cuprins și spaimele iadului au năvălit asupra mea. Tu, Stăpână Fecioară, care ești o mângâiere de nădejde pentru toți cei necăjiți, ia aminte la sufletul meu cel deznădăjduit! Mângâie-l și-l mântuiește, căci mult poate rugăciunea ta cea de Mamă, către bunătatea Stăpânului!
Slavă... și acum...

Tropare după Catisma 7
Sfinte Dumnezeule... Preasfântă Treime... Tatăl nostru...

Apoi troparele acestea - glasul 7
Tu ești înainte stătătoare tuturor creștinilor și izbăvitoarea din ispite a celor ce aleargă spre tine, Preasfântă Fecioară Marie! Pentru aceasta strig ție: Nu trece cu vederea pe robul tău, care cere ajutorul tău!
Slavă...
Până când, o, suflete, îți cheltuiești vremea în zadar? Până când te vei încurca cu grijile vieții? Aruncă asupra Domnului tristețea ta și strigă cu suspine: „Stăpâne, Iubitorule de oameni, mântuiește-mă cu rugăciunile celeia ce te-a născut pe tine!
Și acum...
Nicăieri nu nădăjduim să dobândim mântuire, decât numai la tine, Preaîndurată, pe care te avem grabnică ajutătoare după Dumnezeu. Cu Acela, de-a pururea te fericim.

  Apoi: Doamne miluiește (de 40 de ori) și rugăciunea aceasta:
O, preamilostivă Doamnă, Stăpână și Maică pururea Fecioară, Preasfântă Născătoare de Dumnezeu, ia aminte la smerita mea rugăciune și ascultă acum glasul meu, al celui ce stau zdrobit în fața Preacuratei tale Icoane. Știu, o, Maică a Făcătorului meu, că tu ești stătătoare înainte a creștinilor, care nu ne dai de rușine și ești mijlocitoare nemincinoasă către Făcătorul nostru. Știu și aceasta, că fărădelegile mele au trecut peste capul meu și ca o povară grea atârnă peste mine și acum nu mai sunt vrednic să văd frumusețea ta cea cerească, nici să privesc spre Altarul slavei Fiului tău și Dumnezeului nostru, ci sunt vrednic de chinuri și de veșnica osândă. Drept aceea, la tine cad, pe tine te rog cu umilință, fă rugăciune de Mamă către Fiul tău, ca să nu ne lepede pe noi, păcătoșii, de la fața Sa, ci, ca un milostiv, să ne ierte greșelile noastre, cele de voie și cele fără de voie, îndreptându-ne pe calea mântuirii și întărindu-ne de sus cu puterea Sa, spre împlinirea sfintelor Sale porunci! Să ne păzească de ispitele lumii, de poftele cele păcătoase, de cursele diavolilor și de năvălirile vrăjmașilor văzuți! Ca să se binecuvânteze lucrurile mâinilor noastre, dând fiecărui oraș, fiecărei țări, belșug de bunătăți pământești și, păstrându-ne sănătatea, să ne întocmească zile bune și netulburate, să îngrădească Sfânta Sa Biserică cu pace, iar pe cea despărțită să o unească cu ea, căci bun este Domnul, îndelung răbdător și mult milostiv, de toată făptura slăvit, cu Tatăl și cu Sfântul Duh, în vecii vecilor. Amin!

Catisma 8

Psalmul 55
Miluiește-mă, Doamnă Fecioară, că vrăjmașii mei din iad, m-au călcat în picioare! Toată ziua gândesc rău de mine! Ridică-te împotriva lor cu mâna ta, ca, izbăvindu-mă, să înțeleg ajutorul brațului tău. Să slăvesc mila ta asupra mea și să fiu bineplăcut lui Dumnezeu și înaintea ta, în lumina celor vii.

Psalmul 56
Miluiește-mă, Doamnă, Stăpână Fecioară, miluiește-mă, că inima mea este gata să caute voia ta și să se odihnească sub umbra aripilor tale! Mâinile tale au alcătuit cea dintâi smirnă de har și degetele tale au frământat untdelemnul cel cu bună mireasmă, răsuflarea gurii tale este mai plăcută decât orice tămâie. Toată ești dulceață cerească și dorință nestrămutată, Maica lui Dumnezeu! Spre tine sunt aruncat din pântecele maicii mele!

Psalmul 57
Dacă într-adevăr dreptate grăiți, în adevăr și cu dreptate fericiți-o pe împărăteasa cerească, toți câți stăruiți spre slava și lauda Mântuitorului Hristos, toți câți îi aduceți cele bine plăcute de la noi. Cântați, și cântări duhovnicești înălțați către preaiubita Lui Maică. Pentru că de ea s-au îndulcit Proorocii, de ea Apostolii s-au umplut de laudă, cu ea s-au împodobit cei sfințiți, cu ea Mucenicii s-au întărit. De către ea călugării au fost povățuiți, cu ea feciorelnicii s-au înfășurat cu laurii curăției. Minunat este Dumnezeu întru toți sfinții, dar mai ales este prea minunat în Preasfânta împărăteasă a împărăteselor, în Mireasa neîntinată, în Preacurata pururea Fecioara Maria.
Slavă... și acum...

Psalmul 58
Scoate-mă de la vrăjmașii mei, Preasfântă Născătoare de Dumnezeu. Ridică-te spre ajutorul meu, o, împărăteasa milostivirilor! Să fugă dinaintea ochilor voii mele întunecata beznă a păcatului. Iar tu, cea plină de har, luminează-mi și înseninează-mi ochiul meu cel lăuntric. Ca un soare, tu ești îmbrăcată în veșminte aurite de mare preț! În coroana ta strălucește sardonixul și topazul. În dreapta ta se află slava și bogăția. Smirna și balsamul sunt în mâna ta. Pe pieptul tău strălucește safirul și smaraldul. Cât de minunată ești, o, Maica lui Dumnezeu! Mărire ție!

Psalmul 59
Dumnezeule, lepădatu-ne-ai pe noi, pentru păcatele noastre. Dar Te-ai milostivit spre noi, pentru pururea Fecioara, Născătoarea de Dumnezeu! Mijlocește pentru noi, Maica lui Dumnezeu, că tu ai născut mântuirea oamenilor! Tu, întristaților le dai mângâiere și celor necăjiți, bucurie și veselie! Îndulcește-ne pe noi cu glasul tău cel dulce-curgător al gurii tale! Toarnă în inimile noastre harul tău cel dulce-curgător! Să tune cerurile din înălțime și să-i aducă laude. S-o slăvească pământul cu toți cei vii!

Psalmul 60
Auzi, Preasfântă Doamnă, pururea Fecioară, rugăciunea mea și așază cugetarea mea pe piatra cea tare a legii lui Dumnezeu! Să-mi fii stâlpul cel tare, care să mă apere de nerușinata față a vrăjmașului din iad! Tu singură ești prea frumoasă și luminezi ca o podoabă cerească! Te ridici ca zorile purpurii, strălucești ca luna plină în toiul nopții și ca un soare luminează preasfânta-ți privire! Slavă ție, celei ce împărățești în ceruri, primește-ne în împărăția cerească și pe noi, bieții pământeni amărâți!
Slavă... și acum...

Psalmul 61
Oare nu lui Dumnezeu se va supune sufletul meu? Că de la El este mântuirea mea! Oare nu pe tine, Stăpână Fecioară, trebuie să te iubească inima mea? Căci prin tine vine mântuirea mea, iar Mântuitorul meu este Rodul binecuvântat al pântecelui tău. Primi-voi în dar paharul mântuirii și numele Domnului voi chema! Chemând, te voi chema pe tine, cu numele tău preaslăvit, Stăpână Doamnă, pururea Fecioară. Că Domnul este Mântuitorul meu, iar tu ești apărătoarea mea.

Psalmul 62
Dumnezeule, Dumnezeul meu, Te slăvesc, împreună cu preaiubita Maica Ta, care în chip feciorelnic Te-a născut. O, Doamnă, ceea ce ești Preabinecuvântată, tu stai înaintea Altarului Preasfintei Treimi și te rogi pentru noi păcătoșii. Iar noi, sub acoperământul aripilor tale ne vom bucura. Ne vom binecuvânta în viața noastră și în numele tău vom trimite către Dumnezeu rugăciunile noastre.

Psalmul 63
Auzi, Stăpână și Doamnă Fecioară, glasul meu, când mă rog eu către tine. Izbăvește sufletul meu, când va fi să iasă din trup, de frica cumplitului vrăjmaș din iad. Cu ce îndrăzneală voi privi spre Dreptul Judecător și Dumnezeul meu? Tu, ajutătoarea mea, stai de-a dreapta mea și cere iertare greșelilor mele. Înainte de a începe înfricoșatele încercări asupra sufletului meu, luminează-mi ochii inimii mele și alungă orbirea mea cea păcătoasă. Dă-mi mie în viața mea și în ceasul ieșirii mele, să am nădejde în tine, Preasfântă Fecioară.
Slavă... și acum...

Tropare după Catisma 8
Sfinte Dumnezeule... Preasfântă Treime... Tatăl nostru...

Apoi troparele acestea - glasul 8
Preasfântă Născătoare de Dumnezeu și pururea Fecioară Maria, slava îngerilor și podoaba pământenilor cere iertarea tuturor păcatelor celor ce-ți cântă ție: fii milostivă robilor tăi, căci tu ești adăpostire, care nu dă de rușine pe oameni. Tu ești izbăvirea celor deznădăjduiți, una Preacurată și binecuvântată!
Slavă...
Doboară, Puternice, cum a grăit Stăpâna, pe cei puternici de pe scaune, moartea și iadul, și ridică-i pe cei smeriți, adică firea oamenilor, prin Izbăvitorul sufletelor noastre, Care S-a întrupat din tine și a coborât în iad!
Și acum...
Bucură-te, Scaun cu Lumină de foc, al împăratului tuturor, Iisus Hristos! Bucură-te, una Doamnă a toată făptura, Preasfântă Fecioară Maria, cea preaslăvită de Dumnezeu. Mărire ție!

  Apoi: Doamne miluiește (de 40 de ori) și rugăciunea aceasta:
Primește, o, Preabinecuvântată și preaputernică, Preacurată Doamnă, Stăpână, Născătoare de Dumnezeu Fecioară, aceste rugăciuni, pe care acum cu lacrimi le aducem ție, noi nevrednicii robii tăi, alergând cu umilință la Chipul tău cel purtător de feciorie, că tu însăți de față fiind și auzind rugăciunile noastre, ne dai împlinirea cererilor noastre, fiecăruia după credința lui, tu ușurezi necazurile celor scârbiți, neputincioșilor le dai sănătate, pe cei slabi și pe bolnavi îi vindeci, din cei îndrăciți alungi demonii, pe cei asupriți îi izbăvești de asuprire, pe cei împilați îi mântuiești, pe cei păcătoși care se căiesc îi ierți, pe cei leproși îi curățești, pe copiii cei mici îi miluiești și pe cei închiși, din legături și din temnițe îi slobozești și de tot felul de patimi îi vindeci, tu, Doamnă Stăpână, Preasfântă Născătoare de Dumnezeu. Căci ție toate îți sunt cu putință prin mijlocirea către Fiul tău, Hristos, Dumnezeul nostru! O, preabună Maică, Preasfântă Născătoare de Dumnezeu și pururea Fecioară Maria! Nu înceta a te ruga pentru noi nevrednicii tăi robi, care te slăvim pe tine, te cinstim și ne închinăm Preacuratului tău Chip, având o nădejde neîntoarsă și o credință neîndoielnică în tine, pururea Fecioară, preaslăvită și neîntinată, acum și pururea și în vecii vecilor. Amin!

Catisma 9

Psalmul 64
Ție Ți se cuvine cântare, Dumnezeule, în Sion și ție, Doamnă pururea Fecioară, strigare de bucurie și Ierusalimul cel de sus. Să-ți dea ție Domnul laudă și slavă în fața tuturor oamenilor! Slava ta este mai presus de slava cetelor îngerești și a Arhanghelilor. Har și dulceață a pus Dumnezeu în gura ta. Cu veșminte slăvite a îmbrăcat Preacuratul tău trup. Cunună de flori neveștejite a pus pe capul tău. Și cu toate faptele bune te-a împodobit în mila Sa, o, Preabinecuvântată, Maică a lui Dumnezeu!

Psalmul 65
Strigați cu bucurie Doamnei noastre, pururea Fecioarei Maria, strigați-i tot pământul. Cântați-i preadulce cântare preaslăvitului ei nume! Dați slavă laudei ei. Să intrăm în casa închinată numelui ei, cu ardere de tot din toată inima. Și să înălțăm în fața Sfintei sale Icoane, candelele noastre și rugăciunile. Că ea va căuta la sărăcia noastră și ne va îndulci toată amărăciunea. Binecuvântat este Dumnezeu, care ne-a binecuvântat cu binecuvântarea Maicii Sale după trup, a Preadulcelui Iisus Hristos!

Psalmul 66
Dumnezeule, milostivește-te spre noi și ne binecuvântează, iar tu, preamilostivă Doamnă Fecioară, roagă-L pentru noi. Întoarce întristarea noastră cu multă grijă, într-o sfântă bucurie. Luminează, o, Stea de dimineață, întunericul păcatului! Potolește setea inimii mele iubitoare de pace. Dreapta ta să mă ridice pe mine căzutul și apărarea ta să-mi sfințească sfârșitul meu cel creștinesc. Slavă ție, nădejdea mea, care nu mă dai de rușine niciodată! Tu, Preamilostivă, Doamnă Fecioară, roagă-L pentru noi. Întoarce-mă și pe mine, nevrednicul, în Împărăția Iubitului tău Fiu, Preasfântului nostru Mântuitor!
Slavă... și acum...

Psalmul 67
Să învie harul Preasfintei Născătoare de Dumnezeu, în sufletele noastre, care sunt scufundate în adâncul somn al păcatelor. Și se vor risipi vrăjmașii noștri și toate cursele lor vor dispărea! O, Preamilostivă Doamnă, doboară toată răutatea lor ce vine din iad și întoarce voința mea dinspre lingușirea lor. Înaripeaz-o către prea sfânta voie a Iubitului tău Fiu și Dumnezeului nostru. Luminează conștiința mea cea adormită de păcate, ca să nu se împuțineze lauda ta din gura mea, nici dragostea mea cea către tine, dinlăuntrul meu! Pace multă dă celor ce te iubesc pe tine, Doamnă, Preasfântă Fecioară. Iar sufletele lor nu vor vedea moartea cea veșnică în veci.
Slavă... și acum...

Psalmul 68
Mântuiește-mă, Stăpână, că au intrat apele patimilor păcătoase până la sufletul meu. Afundatu-m-am în noroiul adâncului. Plângând, am plâns ziua și noaptea, căci L-am mâniat pe Domnul Dumnezeul meu și nu sunt vrednic să caut la înălțimea cerului. Către cine dar, voi alerga, ticălosul de mine, dacă nu către tine, Preamilostivă Apărătoare? Mântuiește sufletul meu, căci prin tine S-a dat mântuire la toată lumea. Atunci când Arhanghelul te-a vestit Puterea Celui Preaînalt Te-a umbrit și binecuvântarea Părintelui ceresc Te-a cercetat.

Psalmul 69
Doamnă și pururea Fecioară Maria, spre ajutorul meu ia aminte. Cu mila ta luminează-mi întunecata mea minte, ca să înțeleg bunătatea ta și preaslăvitele tale minuni. Pe care le arăți păcătoșilor ce se căiesc și pe care le vei pecetlui în inima mea. Miluiește-ne pe noi toți credincioșii, că în ei se va numi preasfântul Nume al preaiubitului tău Fiu, Mântuitorul Hristos și preaslăvitul tău nume. Miluiește-ne și nu ne îngădui să fim strâmtorați de ispitele vrăjmașului, ca nu cumva să se zică despre noi: „Bine, bine" sufletului nostru. Iar tu, Stăpână, Doamnă Fecioară, să te sfințești în noi, căci cunoști cele ce sunt ale tale.
Slavă... și acum…

Tropare după Catisma 9
Sfinte Dumnezeule... Preasfântă Treime... Tatăl nostru...

Apoi troparele acestea - glasul 1
Este cunoscută, nădejdea creștinilor, preabună Stăpână, Născătoare de Dumnezeu, pentru că ești dătătoare de milă, izvorul compătimirii, cheia care deschide bunătatea cerească cea dumnezeiască, deschide-ne și nouă ușile milostivirii tale.
Slavă...
Ca zorile tainice ale dimineții ai apărut Preasfântă Fecioară de Dumnezeu Născătoare, iar din tine a răsărit Soarele Dreptății, lisus Hristos, luminându-i pe cei ce ședeau în întunericul deznădejdii! De același Soare fiind luminați, te fericim după datorie, ca pe ceea ce ești pricinuitoarea înnoirii omenești.
Și acum... 
Rai cuvântător te-a sădit Domnul pe pământ, Cel ce a sădit Edenul cel dintâi, în mijlocul tău, Mireasă a lui Dumnezeu, că pomul Vieții a înflorit.

  Apoi: Doamne miluiește (de 40 de ori) și rugăciunea aceasta:
Preasfânta Stăpâna mea, Născătoare de Dumnezeu, ceea ce cu amărăciune ai auzit loviturile de ciocan, cu care L-au pironit pe Cruce pe Iisus Hristos, Fiul tău și Dumnezeul nostru, mântuiește-ne, ca să nu auzim scrâșnirea dinților, a diavolilor în iad. Cu lacrimile tale, pe care le-ai vărsat la Crucea Mântuitorului meu, răpește-mă de la plânsul cel veșnic pe mine, păcătosul. Prin însuți sufletul tău a trecut sabia, când te aflai lângă Sfânta Cruce, fă așadar, ca să treacă pe alături viitoarele mustrări de conștiință ale mele. Tu, ceea ce ești rugul cel nears, pe care l-a văzut Moise Prorocul, izbăvește-ne de flăcările gheenei. Nu am după Dumnezeu, alt ajutor și altă apărătoare afară de tine, Maica lui Dumnezeu, împărăteasa Cerului și a pământului.
Cred în atotputernica ta tărie harică și mărturisesc mila ta față de toți păcătoșii! Că cine, alergând la tine, pleacă fără de vreun ajutor? Pentru aceasta și eu păcătosul, în fiecare zi alerg către tine în toate nevoile și întristările mele. Că nu este pentru mine în orice vreme, o mai mare spaimă și neliniște în veșnica mea soartă, când voi fi trimis spre dreapta sau spre stânga, când voi moșteni Raiul sau voi fi aruncat în cele mai de jos ale pământului. Ascultă dar, Stăpână Doamnă Fecioară, această rugăciune, ca să nu mă ajungă veșnica osândă, ca să nu mă duc de la judecată, în partea din stânga, departe de tine, Stăpână! Ci eu, voi alerga către tine împreună cu ceilalți care sunt vrednici de veșnica veselie din cer.
O, preamilostivă Maică a lui Dumnezeu, la tine cad, după cum vezi, cu lacrimi și cu suflet zdrobit, mântuind, mântuiește-mi sufletul meu! Roagă-L pe Domnul nostru Iisus Hristos, Fiul tău și Dumnezeul nostru, pentru mine, ca să primesc măcar o fărâmitură ce cade de la masa Sfinților din Împărăția cerurilor și astfel, să scap de focul gheenei și să dobândesc Raiul, prin tine, una Curată și Preabinecuvântată. Amin!

Catisma 10

Psalmul 70
Spre tine, Doamnă pururea Fecioară, am nădăjduit și nu mă voi rușina în veac. Cu mila ta izbăvește-mă și mă scoate din toate răutățile. Pentru păcatele mele sunt foarte înrăutățit. Vrăjmașii mei au covârșit capul meu! Întărâtatu-m-au și m-au ocărât toată ziua. la aminte, preamilostivă Doamnă, că mă amărăsc! întinde dreapta ta și ajută-mă pe mine cel pierdut. Să nu slăbești rugăciunile tale de Maică Preasfântă! În tine m-am întărit din pântecele maicii mele, tu ești singura mea acoperitoare nemincinoasă.

Psalmul 71
Dumnezeule cel veșnic, viu și adevărat, Judecata Ta cea dreaptă, dă-o Iubitului Tău Fiu, Împăratului împăraților, ca să judece pe poporul Tău întru dreptate. Trimite mila Ta asupra noastră, ca, prin Iubita Lui Maică, să vedem în brațele ei pe Fiul lui Dumnezeu, care este mântuirea și viața noastră cea veșnică. Cerul și pământul sunt pline de slava ei. O, preamilostivă Stăpână, prin tine se îndulcesc inimile noastre. Fă ca să uităm patimile iubitoare de păcat, ale acestei vieți deșarte! Atrage-ne cu legăturile bunătății tale și trezește în sufletele noastre setea bunătăților tale celor veșnice. Adapă inimile și gândurile noastre cu dulceața raiului.

Psalmul 72
Cât de bun este Domnul celor drepți cu inima, celor ce iubesc și cinstesc pe Preacurata Lui Maică. Cu rugăciunile ei suntem bineplăcuți Domnului. Cu apărarea ei se întoarce de la noi păcătoșii, mânia lui Dumnezeu. Cu ajutorul ei, ostenelile noastre se binecuvântează. Pentru cei ce o iubesc și o cinstesc, ea va sta înainte ca o mijlocitoare, la înfricoșata Judecată a lui Dumnezeu. Iar cei ce se îndepărtează de ea vor pieri.

Psalmul 73
Preasfântă Doamnă, pururea Fecioară, nu ne lepăda pe noi, până în sfârșit, în ziua întristării noastre. Să se îndrepteze rugăciunea noastră înaintea ta și glasul celor ce suspină, nu-l trece cu vederea. Vrăjmașul sufletului și-a încordat arcul împotriva noastră. Dar tu, atotputernică împărăteasă, întinde mâinile tale spre trufia lui până în sfârșit și alungă-l spre locul veșnicei osânde.
Slavă... și acum...

Psalmul 74
Mărturisi-mă-voi ție, Doamnă Fecioară, cu toată inima mea și de lauda ta mă voi veseli. Cântați-I, cei ce trăiți pe pământ și lauda ei vestiți-o printre oameni! Închinați-vă ei întru cereasca ei frumusețe, slăviți-o în negrăita ei bunătate. Pomeniți în vecii vecilor, numele ei. Țineți minte puterile și minunile ei.

Psalmul 75
Cunoscut este în Iudeea Dumnezeu și Numele Lui mare este în Israelul cel Nou după Har! Preaslăvit și mai dulce decât mierea și fagurul este numele Preabinecuvântatei pururea Fecioarei Maria. Îndurările ei sunt mai plăcute decât aromatele. Mântuire și viată, mir și slavă din feciorescul Rod ni s-au dăruit nouă fără plată. S-o preaslăvească cerurile și pământul, toate făpturile să-i dea laudă și mila ei s-o înălțați cu mulțumită!

Psalmul 76
Cu glasul meu către Preasfânta Fecioară Maria am strigat și a luat aminte cu mila ei. Și m-a scos din deznădejdea și necazul meu, cu blândețea sa mi-a înviat duhul. Slăbiciunea voinței mele mi-a schimbat-o în bună nădejde. Cu privirea ei de porumbiță cerească a făcut să cânte toate cele dinlăuntru ale mele. Cu ajutorul ei Domnul m-a scos din ghearele morții, din mâinile vrăjmașului, și m-a izbăvit de cel rău. Îți mulțumesc Ție, Dumnezeul și Mântuitorul meu și Preaiubitei tale Maici, grabnica mea ajutătoare!
Slavă... și acum...

Tropare după Catisma 10
Sfinte Dumnezeule... Preasfântă Treime... Tatăl nostru...

Apoi troparele acestea - glasul 2
Către acoperământul tău, o, Preasfântă Doamnă, Născătoare de Dumnezeu, alerg, cerând apărarea ta. Nu mă lepăda pe mine, Preacurată, ci cu bunătatea ta, primește-mă pe mine, cel ce te chem. Ca Om L-ai născut pe Doctorul sufletelor noastre și te rog, vindecă și sufletul meu cel bolnav de păcate.
Slavă...
Cu lumina ta cea dumnezeiască, întunericul inimii mele alungă-l departe, ceea ce ești bună, dându-mi râuri de lacrimi, ca să-mi spăl întinăciunea păcatelor mele, cel care L-am întristat pe Preabunul Dumnezeu. Dar numai în tine îmi găsesc mântuirea!
Și acum... 
Viața mea, Stăpână, de Dumnezeu Născătoare, este plină de multe ispite, pricinuite de răutățile mele, dar tu izbăvește-mă de toate acestea, ca să-ți slăvesc cu credință numele tău cel dumnezeiesc!

  Apoi: Doamne miluiește (de 40 de ori) și rugăciunea aceasta:
O, Preasfântă Doamnă, Fecioară, Născătoare de Dumnezeu, ceea ce ești mai presus de Heruvimi și de Serafimi și mai Sfântă decât toți Sfinții, la tine cad și cu osârdie mă rog, apărătoarea mea Preabinecuvântată, Stăpâna neamului omenesc, în pribegia noastră pământească, care este cu multe necazuri și cu multe tulburări, nu mă lipsi de apărarea ta și de acoperământul tău cel stăpânesc! Mântuiește-mă și mă apără, Stăpână, de săgețile înfocate ale vicleanului vrăjmaș al mântuirii noastre. Întărește voința mea cea neputincioasă în lucrarea poruncilor lui Hristos, înmoaie inima mea cea împietrită cu iubirea de Dumnezeu și de aproapele meu. Dăruiește-mi inimă zdrobită și pocăință adevărată pentru ca, curățindu-mă de întinăciunea păcatului, să pot aduce Creatorului roade bineplăcute de fapte bune. Și să mă învrednicesc de sfârșit creștinesc, cu pace, și de răspuns bun la înfricoșata Judecată, la care nu caută la fața omului! Așa, Doamnă preamilostivă, în ceasul cumplit al morții mele, să mă aperi cu și mai multă putere, să te grăbești să vii în ajutorul meu, cel ce sunt fără de niciun ajutor și cu mâna ta cea tare să mă răpești de sub stăpânirea cumplitului stăpânitor al lumii. Căci cu adevărat, mult poate rugăciunea ta înaintea Feței Domnului și nimic nu este cu neputință mijlocirii tale, numai de vei voi.
Drept aceea, privind cu umilință la sfântul tău Chip și, ca și cum ai fi vie printre noi, închinându-mă înaintea lui cu bună nădejde, unul pe altul și toată viața mea, ție, după Dumnezeu, cu rugăciunea o predau și te măresc cu Cel ce S-a născut din tine, Mântuitorul nostru, Domnul nostru Iisus Hristos, Căruia cu Tatăl Cel fără de început și cu Preasfântul Duh, I se cuvine slava, cinstea și închinăciunea, acum și pururea și în vecii vecilor. Amin!

Catisma 11 

Psalmul 77
Luați aminte, poporul lui Dumnezeu, la Legea Dumnezeului Celui Viu, aplecați-vă urechea la graiurile Mântuitorului Hristos. Nu uitați milele și îndurările Lui, nu uitați pe iubita Lui Maică, Preabinecuvântata pururea Fecioară Maria. Deschideți gura și inimile voastre spre slăvirea ei. Vestiți din neam în neam laudele, puterile și minunile ei! Puneți preaslăvitul ei nume ca o pecete pe inimile voastre. Că ea ca o pasăre ne acoperă pe toți cu aripile veșmintelor ei.
Slavă... și acum...

Psalmul 78
Preasfântă Doamnă, păcatele mele cele de voie și duhurile cele necurate, au venit în biserica sufletului meu și au prădat-o cu multă îndrăzneală. Vai! Plâng cu Prorocul Ieremia și lacrimile mele curg pe obrajii mei. Cum s-a întunecat aurul credinței mele? Cum s-a schimbat argintul iubirii față de preadulcele Iisus? Cum s-a risipit adunarea sfințeniilor creștinești? Vai! Greșit-am la cer și înaintea ta, Stăpână! Apără-mă pe mine păcătosul înaintea lui Dumnezeu! Numără-mă iarăși cu ceata aleșilor tăi! Plouă peste amărâta mea inimă picăturile dulci ale harului tău ceresc!


Psalmul 79
Cel ce L-ai născut pe Israel cel vechi, L-ai umplut de har și pe cel nou, întru iubitul Tău Fiu, Mântuitorul Hristos, Preamilostive Părinte Ceresc! Învrednicește-ne pe noi păcătoșii, cu vrednicie să fericim pe cea fără de prihană, pe pururea Fecioara Maria. Care a născut pe Dumnezeul nostru, Izbăvitor și Mântuitor al neamului omenesc. Că în toată viața pribegiei Fiului pe pământ, a fost nedespărțită de El și împreună s-a nevoit bărbătește, în toate suferințele și ocările. O, prea iubită și Preasfântă Maică a lui Dumnezeu, învrednicește-ne să avem în gurile și inimile noastre, cântarea ta prorocească: „Iată, de acum mă vor ferici toate neamurile!"

Psalmul 80
Bucurați-vă de Doamna și ajutătoarea noastră! Strigați ei cu strigăt de bucurie în inimile voastre. Că ea nu va îngădui ca rugăciunile voastre să rămână zadarnice. Ci va împlini toate cererile voastre cele bune, numai să pășiți pe urmele smereniei, ascultării și blândeților ei. Căci ea iubește inimile care au frică de Dumnezeu, Darul ei întotdeauna petrece cu aceste inimi! Alergați dar, către ea toți, cu făgăduințe sfinte și vă veți împărtăși de negrăitele ei bunătăți. Slavă ție, Stăpână, nerăpită vistierie a sufletelor noastre!
Slavă... și acum...

Psalmul 81
Dumnezeu a stat în ceata dumnezeilor, din înalta Sa bunăvoință, ca o floare din rai s-a ivit Maica Domnului. Veniți și cădeți la picioarele ei, toți cei ce o iubiți și o cinstiti, căci ea este Izvorul vieții veșnice. Ea îi adapă fără plată pe cei însetați și cei ce beau din Izvorul acesta, nu vor înseta în veac.

Psalmul 82
Stăpână, Doamnă Fecioară, cine după Dumnezeu este asemenea ție? În cer și pe pământ, prin cinste și slavă întreci pe locuitorii cerului și pe cei născuți pe pământ? Pe cât sunt de departe cerurile de pământ, pe atât te-ai înălțat peste toate făpturile. Lipitu-s-a sufletul meu de tine, împărăteasa cerului! Fă-mă să privesc pururea cu mintea la slava și măreția ta ca să mă satur de nesăturatul tău har.

Psalmul 83
Cât de iubite sunt înaltele tale lăcașuri, prea proslăvită Doamnă Fecioară Marie, și cât de iubit este Chivotul veșnicei tale odihne! Întoarce-te, amărâte suflete, cu toată dorința ta, la acea veșnică odihnă, căci cămara cea veșnică de odihnă este gata și pentru tine, împărăteasa cerului caută mântuirea ta. Stând în fața Altarului lui Dumnezeu, pururea se roagă pentru tine și rugăciunile ei sunt mai bune decât tămâia cea cu bun miros, care se ridică în fața iubitului ei Fiu și Mântuitorului nostru. Slavă ție, Stăpână, care ești neadormită în rugăciunile tale pentru noi păcătoșii și în mijlocirile tale ești nădejdea noastră cea nemincinoasă.

Psalmul 84
Ai binevoit, Doamne, să sfințești sânul neprihănit al pururea Fecioarei tale prin întruparea cea mântuitoare. Căci aceasta este cea mai frumoasă dintre fiicele Ierusalimului! Și numele ei este întru binecuvântarea Sfinților îngeri și Arhangheli. Cântați-o pe pururea Fecioara Maria, Sfintelor Puteri și Domnii, slăviți-o, credincioșilor și căutați înțelepciunea ei. Săracilor, îmbogățiți-vă cu comorile îndurărilor ei. Cei ce doriți mântuirea veșnică, chemați-o în ajutor, în simplitatea inimilor voastre.

Tropare după Catisma 11
Sfinte Dumnezeule... Preasfântă Treime... Tatăl nostru...

Apoi troparele acestea - glasul 3
Minune mare, cum de ai purtat pe palmele tale, Fecioară Marie, pe Cel ce tine toate cu mâna Sa! Și din sânii tăi, cum de ai hrănit cu lapte pe Dătătorul de hrană! Pe Acela, cu stăruință roagă-L, Preasfântă Fecioară, ca să ne dea mare milă!
Slavă...
Întărește-mă să trec pe cărarea pocăinței cu inima zdrobită, Preaputernice Mântuitor, iar cu faptele cele bune, să-mi îmbogățești sărmanul meu suflet și din strâmtoarea patimilor, să-l duci spre lărgirea nepătimirii, cu rugăciunile Născătoarei de Dumnezeu, Unule Iubitorule de oameni!
Și acum...
Liman mântuitor te avem, Născătoare de Dumnezeu, noi, care suntem înviforați în noianul vieții, tu dar, mântuiește din toate nevoile pe cei ce aleargă la bunătatea ta!

  Apoi: Doamne miluiește (de 40 de ori) și rugăciunea aceasta:
O, Preabună Doamnă, Fecioară Născătoare de Dumnezeu Marie! Veselia cetelor îngerești și bucuria neîncetată a creștinilor ortodocși! Căzând cu smerenie în fața negrăitei tale măreții, cu umilință te rog eu, păcătosul și nevrednicul tău rob, primește de la mine această laudă pe care o înalț din tot sufletul către tine și cu dragostea ta, ca o Maică iubitoare de fii, încălzește inima mea cea rece și roagă-L cu călduroasa ta mijlocire, pe Domnul Dumnezeu și pe Mântuitorul nostru Iisus Hristos, pe Care L-ai născut, să-mi ierte toate greșelile mele și să mă încingă cu puterea Sa de sus, spre împlinirea dumnezeieștilor Sale porunci. Luminează-mi sufletul meu cu lumina ta cea neapusă, ca să-mi fie mie, care pribegesc în această viață pământeasca, o călăuză spre Patria cea de Sus, spre Ierusalimul cel ceresc! Ca în acest chip, având după Dumnezeu în tine una, o puternică nădejde în așteptarea mântuirii mele, să slăvesc preasfântul și mărețul Nume al Tatălui și al Fiului și al Sfântului Duh, acum și pururea și în vecii vecilor. Amin!

Catisma 12

Psalmul 85
Pleacă, Doamnă, urechea ta și auzi-mă. Întoarce Fața ta de Mamă și miluiește-mă. Lumina sfintei tale frumuseți veselește sufletul meu, milele tale sunt mai bune decât mierea și fagurul, darul tău luminează mintea. Izvorul bunătății tale adapă pe cei însetați! Vederea îngerească a feței tale ne abate de la păcat. A te vedea, a te cunoaște și a ne închina ție, este rădăcina fericitei nemuriri. Iar a proslăvi puterile tale este calea mântuirii.

Psalmul 86
Temelia vieții duhovnicești este să-L iubim pe Domnul nostru Iisus Hristos din toată inima și din tot sufletul. Să iubim pe iubita Lui Maică, pe Preacurata pururea Fecioara Maria, care L-a născut după trup. S-o cinstim și să i ne închinăm cu evlavie, că este o preaslăvită împărăteasă a cerului, mai cinstită decât Heruvimii și mai slăvită decât Serafimii. Lucruri preaslăvite se grăiesc despre tine, o, Preasfântă Biserică și Rai cuvântător. Cei ce nădăjduiesc cu adevărat spre tine, vor dobândi toate comorile cerești. Iar cei ce nu te cheamă în viața aceasta, se vor lipsi de viața cea veșnică și fericită. O, Preamilostivă Stăpână, te rugăm, fă să trăim cu darul Sfântului Duh. Și preadulcele tău nume să fie pururea în inimile noastre!

Psalmul 87
Preasfântă Născătoare de Dumnezeu și pururea Fecioară Marie, tu singură ești grabnică ajutătoare spre mântuirea mea. Ziua și noaptea te chem pe tine, caută spre necazul inimii mele și mângâie cu cercetarea ta cerească duhul cel deznădăjduit. Că s-au înmulțit fărădelegile în sufletul meu și nu este pace în oasele mele din pricina păcatelor mele. Dar mă rog ție, Stăpână preaputernică, ajută-mi să stau împotriva voii mele celei rele și întărește inima mea în lupta cu poftele cele trupești.
Slavă... și acum...

Psalmul 88
Milele tale, Preasfântă Stăpână, în veac le voi cânta. Cu untdelemnul îndurărilor tale, înmoaie inima mea cea înăsprită. Și cu mirul milei tale vindecă rănile mele cele păcătoase. Mă rog ție, Stăpâna cerului și a pământului, să-mi apari cu față veselă la sfârșitul meu și vederea ta cerească să veselească ieșirea sufletului meu! Izbăvește-mă, Stăpână, de moarte năprasnică, pentru ca să nu se bucure de mine vrăjmașul sufletului meu!
Slavă... și acum...

Psalmul 89
Stăpână Doamnă Fecioară, scăpare ne-ai fost nouă în toate necazurile noastre. Și acum din cer trimiți darul tău peste toate cererile noastre cele bune. Dacă din pricina păcatelor noastre vei opri milele tale, ne vor năpădi toate răutățile. Că nu avem altă stătătoare înaintea lui Dumnezeu, afară de tine. Mântuiește-ne, Stăpână, mântuiește-ne, că la tine nădăjduim și în tine credem cu neîndoire. Că nădejdea noastră niciodată nu va rămâne de rușine.

Psalmul 90
Cel ce trăiește cu ajutorul Maicii Domnului, se va sălășlui sub puternicul ei Acoperământ. Potrivnicul vrăjmaș din iad nu-l va vătăma și săgeata lui cea zburătoare nu se va atinge de el. Ca o Stăpână preaputernică îl va izbăvi de lațul vânătorului și cu aripile sale îl va acoperi. Strigați către ea, toți cei ce sunteți în nevoile voastre și rana cea pierzătoare nu se va apropia de sufletele voastre, nici de trupurile voastre. Căci ea va aduce pretutindeni mântuirea sa!
Slavă... și acum...

Tropare după Catisma 12
Sfinte Dumnezeule... Preasfântă Treime... Tatăl nostru...

Apoi troparele acestea - glasul 4
Pe Maica Dumnezeului nostru o vom cânta, că prin ea bucurie s-a dăruit lumii. Prin ea omenirea s-a dezlegat de blestem și noi ne-am izbăvit de necazurile cele cumplite.
Slavă...
Doamne, păzește-ți turma prin mijlocirea celei ce Te-a născut pe Tine, păzește turma pe care ai răscumpărat-o cu cinstitul Tău Sânge și păzește-o nevătămată de năvălirile vrăjmașilor, ca să preamărim, îndurate, Dumnezeiasca Ta pogorâre.
Și acum...
Întinându-mi sufletul cu patimile, Preacurată Născătoare de Dumnezeu, cu rugăciunile tale curățește-mă, căci tu ești focul cel curățitor al celor ce cu credință se roagă ție.

  Apoi: Doamne miluiește (de 40 de ori) și rugăciunea aceasta:
O, Preamilostivă Stăpână, împărăteasă cerească, Preasfântă Născătoare de Dumnezeu! Cunosc toate păcatele mele și necurățiile inimii mele și cum aș îndrăzni să alerg la tine, eu, nevrednicul, și să-ți aduc cererile mele? Dar cunosc și marea ta milostivire, precum și îndurările tale pe care pururea le reverși asupra neamului creștinesc. Tu dar, ești chezășia cea ajutătoare a păcătoșilor, Tu cunoști, Preacurată Maică Fecioară, Născătoare de Dumnezeu, necazul inimii mele și mâhnirea sufletului meu! Cu osârdie dar, te rog, toate necazurile mele care au venit peste mine, după buna și sfânta voie a Domnului nostru Iisus Hristos, întocmește cele ale mele spre bine, cu judecățile pe care le știi! Dar, dacă vreo rană s-a făcut de către vrăjmașul sufletului meu, cu atotputernicul tău ajutor, zdrobește viclenia lui și izbăvește sufletul meu de ademenirile lui necuvioase. Că ție toate îți sunt cu putință, ceea ce ești plină de milă și de bunătate, că tu ești preaslăvită în veci. Amin!

Catisma 13

Psalmul 91
Bine este să ne mărturisim Domnului, bine este a cânta slava și minunile iubitei Sale Maici, pururea Fecioarei Maria! Vestiți cu minte trează îndurările ei și toate milele ei! Strigați în strunele inimii voastre, cum s-au preamărit asupra noastră minunatele ei fapte! Bărbatul neînțelept nu pricepe acestea, iar cei ce o caută, vor fi primiți ca niște cetățeni ai Raiului. Iar cei ce poartă în minte și în inimă dulcele ei nume, vor fi înscriși în cartea vieții veșnice. Vor fi sădiți în Casa Domnului. Vor înflori în curțile lui Dumnezeu.

Psalmul 92
Domnul a împărățit, cu strălucire S-a îmbrăcat. A îmbrăcat-o și pe Preabinecuvântata Maica Sa, cu frumoasele veșminte ale tuturor faptelor bune. Că se cuvine ca o asemenea sfințenie să fie în Casa Lui cea sfințită de Duhul Sfânt! Învață-ne și pe noi, Stăpână, să săvârșim toată dreptatea. Îmbracă-ne sufletele cu veșmântul mântuirii, ca să nu rămânem în afară de cămara lui Iisus Hristos! Ajută-ne nouă, celor ce suntem împuținați în conștiința noastră cea curată. Schimbă-i fața și înfătișeaz-o în soarta adevărului ceresc!

Psalmul 93
Dumnezeul răzbunărilor este Domnul, că păcatele noastre nepocăite sunt sortite dreptei Sale Judecăți! Dar tu, atotmilostivă Stăpână, Îl îndupleci și-L rogi să fie îndelung răbdător. Căci dacă tu nu ne-ai fi ajutat cu starea ta înaintea Lui, puțin de nu s-ar fi sălășluit în iad sufletul nostru împietrit. Fericit este acela care înțelege cu inima, mijlocirea ta de Mamă. Nu este zadarnică rugăciunea cu care se roagă ție sufletul păcătos care se pocăiește. Cereștile tale mângâieri îl vor îmbărbăta în conștiința lui, după cum mulțimea păcatelor și duhul întunecat al deznădejdii va fugi de la el. Slavă ție, împărăteasă cerească, mântuirea păcătoșilor care caută mântuirea!
Slavă... și acum...

Psalmul 94
Veniți să ne bucurăm de Doamna noastră, pururea Fecioara Maria. Să întâmpinăm fața ei cu psalmi și s-o lăudăm în cântări duhovnicești. Veniți să ne închinăm și să cădem la picioarele ei, mărturisindu-ne cu lacrimi pline de recunoștință păcatele noastre în fața ei. Ea va cere de la iubitul ei Fiu, de la Hristos Dumnezeul nostru, mila Sa. Ea va sta înainte la judecata lui Dumnezeu. Va fi de partea noastră în timpul sfârșitului, apărând sufletul nostru. Iar cu starea ei înainte ne va învrednici de odihna veșnică și fericită.

Psalmul 95
Cântați cântece noi de mulțumire! Cântați-i Maicii lui Dumnezeu toate marginile pământului. Vestiți printre neamuri slava ei și printre toate popoarele lumii minunile ei. Slava cerească se oglindește în preasfânta ei față, blândețea și smerenia în ochii ei. Să se veselească cerurile, având înlăuntru pe atotputernica împărăteasă. Să se bucure pământul, prăznuind preaslăvitul ei nume!

Psalmul 96
Domnul a împărățit, se bucură cerul și pământul, se bucură iubita Lui Maică, Preasfânta Fecioară Maria mai mult decât toți locuitorii cerului și decât cei născuți pe pământ, în toată împărăția stăpânirii Sale. Închinați-vă ei, toți locuitorii Raiului, îngerii, Arhanghelii și toate puterile cerești! Măriți pe marea noastră împărăteasă! Patriarhii și Proorocii, împletiți-i cununi de laude! Apostolilor, Sfinților, Mucenicilor, Mărturisitorilor, Feciorelnicilor, cântați-i din cântările Sionului. Veseliți-vă toți drepții de preaslăvita Stăpână. Mărturisiți totdeauna și pretutindeni, cu inima și cu gura, pomenirea sfințeniei sale.
Slavă... și acum...

Psalmul 97
Cântați Doamnei și Stăpânei noastre o cântare nouă, că lucruri minunate a săvârșit în neamul creștinesc. A descoperit milele sale până la marginile pământului. Preaslăvitul ei nume s-a auzit în toată lumea. Iar mai mult decât toți ceilalți, noi credem și mărturisim că ea a fost și va fi pentru totdeauna, preamilostiva noastră Mamă. Adâncul milei și al îndurărilor și scară la cer. Corabie gânditoare cu care ne mântuim fără de nicio primejdie de veșnicul potop de foc.

Psalmul 98
Domnul a împărățit, împreună cu El s-a proslăvit și Maica Lui preaiubită. Care, fiind mai cinstită decât Heruvimii și mai slăvită decât Serafimii, stă de-a dreapta lui Dumnezeu. Mare este slava ei în Sion și podoaba ei în Ierusalimul cel de sus. Mare este lauda ei pe pământ, Biserica credincioșilor mărturisește preaslăvitul ei nume în veacul veacului.

Psalmul 99
Strigați Maicii lui Dumnezeu toți oamenii credincioși și cucernici. Rugați-vă ei cu evlavie și bucurați-vă de fața ei cu bucuria duhului. Apropiați-vă de ea cu inima bine supusă și în umilința inimii. Plecați-vă genunchii în fața sfintei închipuiri a feței sale, care luminează cu har ceresc. Să fim curați cu inima și ea ni se va înfățișa cu pace și cu liniște. Iar de la cine împărăteasa cerului își va întoarce fața sa, din pricina împietririi inimii sale nepocăite, acela nu are nădejde de mântuire. O, Preamilostivă Stăpână, pomenește-ne și pe noi cu bunăvoința ta și vrăjmășia iadului va fugi de la noi!

Psalmul 100
Milă și judecată îți voi cânta ție, împărăteasa cerului. Voi cânta mila pe care cu smerenie o caut la tine. Eu nu voi pieri, ci mă voi mântui prin tine, Preacurată Fecioară. Voi cânta judecata, după care mă voi lipsi de bunăvoința ta de Mamă față de mine, din cauza fărădelegilor mele. Dar voi lăuda mereu în cântări preaslăvitul tău nume, Stăpână, și voi dobândi o adevărată odihnă pentru sufletul meu. Mă voi întraripa spre bunătatea și îndurările tale și nu mă voi lipsi de așteptările și nădejdea mea spre tine. Întărește sufletul meu slab, în credință, nădejde și dragoste către iubitul tău Fiu, Mântuitorul și Dumnezeul nostru, ca să-mi dăruiască prin tine iertarea păcatelor mele.
Slavă... și acum...

Tropare după Catisma 13
Sfinte Dumnezeule... Preasfântă Treime... Tatăl nostru...

Apoi troparele acestea - glasul 5
Cunoscând neprețuitul dar al milostivirii tale și stăpânirea dumnezeiască a puterii tale, mă rog ție cu osârdie, răpește pe robul tău din toate cumplitele necazuri și umple de bucurie inima mea, tu, ceea ce ești de Dumnezeu dăruită!
Slavă...
Vrăjmașul care luptă împotriva noastră năvălește cumplit peste moștenirea ta, împărăteasa tuturor! Pierde mișeliile lui, ca să cunoască tăria ta, cu amenințarea ta cea dumnezeiască pierde-l cu totul.
Și acum...
Nemincinoasă mântuire a creștinilor, mijlocitoare neclintită a păcătoșilor, puternica noastră întrajutorare, acoperă-mă cu aripile stăpânescului tău Acoperământ și stai de față în ceasul ieșirii sufletului meu din trup!

  Apoi: Doamne miluiește (de 40 de ori) și rugăciunea aceasta:
O, Preasfântă Doamnă, Stăpâna mea, Născătoare de Dumnezeu, împărăteasa cerului! Mântuiește-mă și mă izbăvește pe mine, păcătosul robul tău, de nedreptate, clevetiri, de toată nevoia și năpasta și de moarte năprasnică. Miluiește-mă în ceasurile de peste zi, în cele de dimineață și în cele de seară și păzește-mă în orice vreme. Ori de merg pe drum, ori de mă aflu în ceas de noapte, acoperă-mă și mă apără!
Apără-mă, Stăpână Născătoare de Dumnezeu, de toți vrăjmașii mei văzuți și nevăzuți și de orice rea întâmplare. În orice loc și în toată vremea să-mi fii mie, Maică preabună, un zid nebiruit și o puternică apărare, acum și pururea și în vecii vecilor. Amin!

Catisma 14

Psalmul 101
Doamnă și Fecioară Preasfântă, ascultă rugăciunea mea și strigătul inimii mele la tine să ajungă. Ca să nu-ți întorci preasfânta față de la mine, nici să te scârbești de necurățenia mea. Nu mă lăsa să pier din pricina sfaturilor rele ale vrăjmașilor mei sufletești și să nu îngădui să-și râdă de mine cu batjocuri cumplite. Cei ce nădăjduiesc în tine nu se vor teme de răutatea chinurilor lor. Iar cei ce te laudă pe tine se vor izbăvi cu rugăciunile tale de toate năvălirile vrăjmașului. Căci tu ai purtat pe brațele tale pe Biruitorul iadului și al morții!

Psalmul 102
Binecuvântează suflete al meu pe iubita Maică a Domnului nostru Iisus Hristos și toate cele dinlăuntrul meu, numele cel sfânt al ei. Să nu uităm binefacerile ei, nici îndurările și milele ei. Cu darul ei păcatele noastre se iartă și bolile se vindecă. Binecuvântați-o toți locuitorii cerului și toți cei născuți pe pământ. Binecuvântați-o și iar binecuvântați-o toate puterile cerești!
Slavă... Și acum...

Psalmul 103
Binecuvântează suflete al meu pe Domnul, Care S-a mărit, foarte. Binecuvântează suflete al meu și pe pururea Fecioara Maria, care întru mare podoabă cerească s-a îmbrăcat. Că a căutat Domnul spre smerenia roabei Sale și noi, neamul omenesc, cu inimă umilită o fericim! Pomenirea ei este mai dulce decât mierea, pentru sufletul meu și cuvântarea despre mărețele ei minuni este mult mai dulce decât fagurul. Ea este o Mamă preamilostivă, care se veselește de noi, ca de niște copii ai ei. Iar noi ca niște puișori apărați totdeauna de ajutorul ei, ca de niște aripi întinse, nu ne vom teme de rele, nici chiar în ceasul morții. Căci cu noi este Stăpâna noastră, cu noi este mila și ajutorul ei.
Slavă... Și acum...

Psalmul 104
Mărturisiți-vă împărătesei noastre, Născătoarei de Dumnezeu, în ceasuri calde de rugăciune și chemați cu inima simțită sfântul ei nume. Cântați-i cântare și în cântări duhovnicești, cunoscute făcând cu preaslăvire din neam în neam vechile și noile ei puteri și minuni. Lăudați-o și preaînălțați-o fecioarelor, fiice ale Sionului, că ați fost logodite Preafrumosului Mire Ceresc, împăratul Slavei. Închinați-vă cu frică pătrunsă de evlavie înaintea feței sale cu frumusețe împodobită. Că ea ține în mâinile ei veșnica mântuire pentru sufletele noastre. Și cine o cinstește cu vrednicie, va primi de la Domnul o dreaptă răsplătire.
Slavă... Și acum...

Tropare după Catisma 14
Sfinte Dumnezeule... Preasfântă Treime... Tatăl nostru...

Apoi troparele acestea - glasul 6
De cursele demonilor fiind clătinat, Fecioară, întărește-mă pe piatra dumnezeieștilor porunci ale Domnului nostru Iisus Hristos, ca să nu mă înece, Curată, furtuna păcatelor și tulburarea gândurilor celor rele.
Slavă...
Bântuiala patimilor arunc-o în adâncul pierzării, salvând neputinciosul meu suflet și milostivește-te asupra mea, tu, care ai născut pe Mântuitorul Cel milostiv și izbăvește pe robul tău de chinurile viitoare.
Și acum...
Cu adevărat, mai presus de mine sunt, Curată, darurile tale cu care îi învrednicești pe robii tăi, care cu căldură te măresc și cu credință se închină Sfintei tale Icoane, cinstindu-o din adâncul sufletului și sărutând-o cu evlavie. Numără-mă și pe mine printre ei, cu toate că nu sunt vrednic de milele tale.

  Apoi: Doamne miluiește (de 40 de ori) și rugăciunea aceasta:
Stăpână de Dumnezeu dăruită, preaslăvită Maică a îndurărilor și a iubirii de oameni, atotmilostivă, mijlocitoare pentru toată lumea, cu osârdie alergăm, noi robii tăi, către dumnezeiasca ta stare înainte, și căzând cu umilință înaintea prealuminatei tale Icoane, ne rugăm: înalță o caldă rugăciune către Fiul tău și Dumnezeul nostru, o, preabună împărăteasă și Stăpână, ca să ne izbăvească pentru tine, de toată boala și întristarea și de tot felul de păcate, arătându-ne moștenitori ai împărăției Sale cerești. Că tu, Maică pururea Fecioară, ai o negrăită îndrăzneală către Fiul tău și toate le poți câte le dorești, ceea ce ești una în veci bună și binecuvântată. Amin!

 Catisma 15

Psalmul 105
Mărturisiți-vă împărătesei, Născătoarei de Dumnezeu, că bună este întru îndurările ei. Cine va spune puterile ei, cine va face cunoscute toate laudele ei? Bine sporește, o, preamilostivă Maică, nouă, celor ce suntem înviforați în oceanul lumii deșerte, cu mântuirea ta de Maică Sfântă! Din toată inima te rugăm și cu tot sufletul te mărim, auzi glasurile celor ce suspină către tine. Ajută pe cei neajutorați, mângâie pe cei ce plâng, veselește pe cei necăjiți. Că tu ești un izvor de milostivire, dătător de viață pentru toți cei ce cu credință și cu multe rugăciuni aleargă către tine. Mărire ție, nădejdea noastră, care nu ne faci de rușine.
Slavă... Și acum...

Psalmul 106
Mărturisiți-vă Domnului, că este bun. Mărturisiți-vă și iubitei Sale Maici, Preasfintei Născătoarei de Dumnezeu, că mari sunt milele ei asupra noastră. Că ea ne povățuiește pe calea adevăratei înțelepciuni. Ne arată cărările pașnice ale adevărului ceresc, ne învață frica Domnului. Și din inima care o iubește, izgonește dragostea de lume, care este vrăjmășie cu Dumnezeu. Fericiți suntem noi, că rugăciunile noastre sunt bineplăcute în fața ei. Casele noastre se vor umple de plinătatea Harului ei. Sufletele cele flămânde se vor sătura și cele însetate se vor adăpa. Din sânul ei va izvorî un izvor viu și veșnic pentru mântuirea noastră.
Slavă... Și acum...

Psalmul 107
Gata este inima mea, Stăpână Doamnă Fecioară, gata este inima mea să-ti cânte tie laude. A căuta harul tău este mai bine decât a căuta aurul și pietrele scumpe. Milele lui Dumnezeu sunt asupra celor ce te cinstesc cu adevărat. Cei ce te proslăvesc, vor fi proslăviți și nu vor fi mai departe în veșnica pierzare. Și cei ce te cheamă în necazuri și în ispite vor fi păziți de grabnicul tău ajutor când vii la noi cu aripile întinse.

Psalmul 108
Preasfântă Doamnă Fecioară, să nu tacă laudele mele către tine. Și această cântare de psalmi adusă ție, binevoiește să o primești. Caută la osteneala mea și fa-o bineplăcută ție. Păzește-mă nevătămat sub apărarea dreptei tale și mângâie sufletul meu zdrobit. Cu bunătatea și cu mila Iubitului tău Fiu, adevăratul meu Mântuitor, Domn și Dumnezeu!
Slava... Și acum...

Tropare după Catisma 15
Sfinte Dumnezeule... Preasfântă Treime... Tatăl nostru...

Apoi troparele acestea - glasul 7
Pe Preamilostivul Dumnezeu, roagă-L, Fecioară, ca să izbăvească sufletul meu de orice vătămare din partea șarpelui.
Slavă...
Pe mine care suspin, primește-mă, Doamne, ca un milostiv ce ești și miluiește-mă, ca pe vameșul, prin mijlocirea Maicii Tale!
Si acum...
Către mulțimea milei tale alerg eu acum, dezleagă lanțurile păcatelor mele, Născătoare de Dumnezeu Fecioară!

  Apoi: Doamne miluiește (de 40 de ori) și rugăciunea aceasta:
O, Preasfântă Născătoare de Dumnezeu, Maica Cerescului împărat, preabuna noastră nădejde, Pruncă dumnezeiască de mai-nainte de veci aleasă, nădejdea celor deznădăjduiți, mântuirea păcătoșilor, prietena sărmanilor, îmbrăcămintea celor goi, celor necăjiți mângâiere și bucurie, acoperitoarea celor obijduiți și tuturor celor ce sunt în necazuri sau năpaste, ajutătoare și apărătoare!
O, Preamilostivă Doamnă Fecioară, Preasfântă Născătoare de Dumnezeu, vezi-mi nevoia și necazul meu și durerea mea. Ajută-mă pe mine săracul și neputinciosul, spurcatul și deznădăjduitul, întristatul, necăjitul și lipsitul de nădejde și ia de la mine tristețea ca pe o străină. Tu știi necazul meu, dezleagă-l, ceea ce ești fără de prihană, după cum vrei și poți. Nu mă lăsa să cad în deznădejde, căci nu am alt ajutor, decât numai pe Fiul tău, pe Pruncul Cel mai înainte de veci și pe tine, Maica lui Dumnezeu!
O, Stăpâna lumii, o, împărăteasa întregii făpturi, o, Porumbiță Preasfântă, privesc la minunata ta Icoană cu Pruncul Cel mai înainte de veci, îmi plec genunchii cu suspine și cu zdrobirea inimii, îmi plec capul până la pământ, caută cu ochiul tău cel milostiv la mine, păcătosul! O, Preabună Născătoare de Dumnezeu, ascultă, atotbună, și nu te îndepărta, ci binevoiește să mă miluiești și nu lepăda suspinul meu, că nimeni din cei ce aleargă la tine nu iese rușinat, ci cere harul și primește darul tău spre folosul cererii noastre. Amin!

Catisma 16

Psalmul 109
Zis-a Domnul, Doamnei noastre: „Stai, iubita Mea Maică, de-a dreapta Mea, sfințenia și bunătatea ta îmi este plăcută Mie. De aceea să împărățești cu Mine în veci!" Pe sfântul tău cap să fie cununa nemuririi, iar strălucirea și lumina ei nu se vor întuneca în veac. O, Maica Luminii, încununează-ne, luminează-ne din întunericul păcatului cu sfințenia ta și revarsă asupra noastră înțelepciunea și lumina învățăturii lui Hristos!

Psalmul 110
Mărturisi-mă-voi ție, Doamnă Fecioară, cu toată inima mea și te voi proslăvi cu gura mea. Pomenirea minunilor tale ai făcut-o să fie în fiecare neam și milele tale întru adevăr și dreptate. Părintele Ceresc ne-a trimis Legământul Său de pace veșnică, prin Iubitul Său Fiu și tu, Stăpână, ai slujit acestei Sfinte și mărețe Taine. Cât de fericită este soarta noastră și cât de încântătoare este nădejdea noastră în tine! Slăvit și minunat este numele tău în noi. Cei ce-l păstrează în inimă, nu se vor înspăimânta în ceasul morții!

Psalmul 111
Fericit bărbatul care, cu evlavie cinstește pe pururea Fecioara Maria! Fericită este inima celui ce o iubește cu înflăcărare. Fericit este sufletul aceluia care se satură de laudele ei. Cu rugăciunile ei va răsări în sufletul lui lumina lui Dumnezeu și Duhul Sfânt îi va lumina mintea. Spre pomenire veșnică va fi un asemenea om, de auzul rău nu se va teme inima lui. Va întări împărăteasa cerului într-însul darul său și apărarea ei va petrece cu el în vecii vecilor.
Slava... Și acum...

Psalmul 112
Lăudați, tineri, pe Maica Domnului, lăudați, bătrâni, numele ei cel Sfânt! De la răsăritul soarelui până la apus lăudat este numele ei. Chipul ei este blând și smerit. Mila ei se revarsă peste toată făptura și îndurările ei ajung până la marginile pământului. Mărire ție, Stăpână, mărirea și lauda creștinilor.

Psalmul 113
În ceasul ieșirii sufletului meu din Egiptul lumii acesteia, te rog să stai lângă mine, mângâietoare cerească! Luminează-l cu sfânta-ți față, ca să nu-l înspăimânte nălucirile diavolilor. Fii pentru el o scară către Cer și-l apără de înfricoșata Judecată a lui Hristos, că el nu are răspuns pe buzele sale.

Psalmul 114
Iubit-am pe Maica Domnului Dumnezeului meu și lumina darului ei m-a luminat. Înconjuratu-m-au bolile aducătoare de moarte și necazurile iadului au tăbărât asupra mea. Dar am chemat numele Mariei și s-a mângâiat sufletul meu. Pomenirea ta, Stăpână, să fie în mijlocul inimii mele și lucrarea celui viclean să nu mă vatăme. Întoarce-te, suflete al meu, la lauda ei și vei dobândi o fericită odihnă în viața viitoare, când va veni Dreptul Judecător să dea fiecăruia după faptele lui.
Slavă... Și acum...

Psalmul 115
Crezut-am și de aceea am înălțat slava și lauda ta, împărăteasa cerului. Tu ești paharul mântuirii și din amestecarea plină de har, ca dintr-o vistierie cerească se satură sufletul meu. Cu binecuvântarea Rodului tău rupe legăturile păcatelor mele și dă-mi, Stăpână, ajutor și putere până la ultima mea răsuflare. Păzește întreg și nevătămat legământul iubirii și al păcii cu Dumnezeu.

Psalmul 116
Lăudați-o pe Doamna noastră Fecioară, Născătoarea de Dumnezeu, toate neamurile. Măriți-o toate popoarele, căci s-a întărit mila ei asupra noastră și cu acoperământul ei vom fi umbriți pururea. Cei ce o cinstesc cu evlavie nu vor pieri și cei ce se roagă ei din adâncul sufletului nu se vor lipsi de apărarea ei de Mamă. Dar cei ce nu bagă de seamă cinstirea ei cea vrednică de sfințenie, vor muri în păcatele lor.

Psalmul 117
Mărturisiți-vă Domnului, că este bun, mărturisiți-vă și iubitei Sale Mame, că în veac este mila ei asupra noastră. Îndurările ei vor dezrădăcina păcatul din inimă și darul ei va curăți conștiința noastră întinată. Sufletul care se căiește, se apropie prin ea de Iisus Hristos, iar cel ce se îndepărtează prin nepocăință, nu va dobândi pacea veșnică cu Dumnezeu. O, Preamilostivă Doamnă, ne mărturisim ție din toată inima noastră și te înălțăm. Că tu ai fost mântuirea noastră și acum ne auzi pe noi cei care te chemăm pe tine cu credință și cu dragoste.
Slavă... Și acum...

Tropare după Catisma 16
Sfinte Dumnezeule... Preasfântă Treime... Tatăl nostru...

Apoi troparele acestea - glasul 8

Veniți, credincioșilor, s-o mărim pe Maica Ziditorului tuturor și cu glasuri de cântări să strigăm: Tu, ceea ce ești pricina bucuriei, Fecioară preabună, mântuiește cu rugăciunile tale pe cei ce te cinstesc, că tu ai îndrăzneala de a milui și de a vindeca neputințele noastre.
Slavă...
Am căzut în grea slăbănogire și zac chinuit de o boală cumplită. Nu mai rabd smoala cumplitei mele deznădăjduiri, dar Tu, Mântuitorule, Care cunoști neputința fiecărui om și Care, ca un Tată pedepsești pe cei ce cu năravul lor greșesc împotriva Ta, Tu mă ridică, pentru ca să Te chem întotdeauna: mari sunt lucrurile tale, Doamne, înfricoșate sunt cu adevărat minunile tale, căci îi mântuiești cu adevărat pe cei credincioși cu rugăciunile celei ce Te-a născut.
Si acum...
Mi-am întinat, Fecioară, din copilărie, sufletul meu cu cuvinte murdare și cu fapte rele m-am ticăloșit și nu știu ce să fac sau unde să alerg. Ci nu cunosc altă nădejde decât numai la tine. De aceea, eu, nevrednicul tău rob alerg către tine și mă rog mărturisindu-mă ție: greșit-am, roagă-L pe Fiul tău să-mi dăruiască iertarea păcatelor mele, căci în tine, Preabună, îmi pun nădejdea.

  Apoi: Doamne miluiește (de 40 de ori) și rugăciunea aceasta:
Împărăteasa mea Preabună și nădejdea mea cea Preasfântă, prietena orfanilor și apărătoarea străinilor, ajutătoarea celor săraci și acoperământul celor loviți de răutăți! Vezi-mi necazul, vezi-mi amărăciunea! De peste tot năvălesc ispitele asupra mea, iar apărătoare nu am. Dar Tu, Stăpână, ajută-mă, căci sunt neputincios. Hrănește-mă, căci sunt străin. Povățuiește-mă, căci sunt rătăcit. Vindecă-mă și mă mântuiește, căci nu am altă nădejde. Nu am alt ajutor, nici altă mijlocitoare, nici mângâiere, fără numai pe tine, o, iubitoare de Dumnezeu, Maica tuturor necăjiților și întristaților, precum și a celor împovărați. Caută dar la mine păcătosul, care zac în răutăți și acoperă-mă cu Preasfântul tău Acoperământ, ca să mă izbăvesc de toate răutățile care m-au înconjurat și voi lăuda pururea preacinstitul tău nume. Aliluia!

Catisma 17

Psalmul 118
Fericiți cei fără prihană care umblă în Legea Domnului. Fericiți sunt și cei ce umblă pe calea sfintelor fapte bune ale Maicii lui Dumnezeu. Fericiți sunt cei ce pășesc pe urmele smereniei ei! Fericiți sunt părtașii la bunătățile ei! Fericiți sunt cei ce iubesc blândețea inimii ei! Fericiți sunt cei ce îi slujesc cu făgăduințe sfinte! Fericiți sunt cei ce au o nădejde tare și o bună așteptare! Fericiți sunt cei pe care împărăteasa cerului îi va primi în mijlocirea Sa! O, Preamilostivă Stăpână, să se reverse asupra noastră milele tale cele pline de har și să ne îndulcim de ele, ca de toată bogăția! Dă-ne nouă robilor tăi, Doamnă Stăpână Fecioară, acest mare dar al tău, ca să facem cu dragoste voia Iubitului tău Fiu. Nu ascunde de noi îndurările tale și vom pricepe minunile tale asupra noastră! Sufletul nostru a dorit pururea să cânte lauda ta, căci prin tine vine mântuirea întru Domnul. Ce vom răsplăti ție pentru toate câte ne-ai dat nouă? O, Stăpână, Sfântă a Sfintelor, tu ai pus și ai întărit în inimile noastre legea voii tale de Mamă. Apleacă sufletele noastre spre dragostea cea de sus și întoarce ochii noștri, ca să nu vadă stricăciunea. Frica de Dumnezeu să ne fie nouă o frică fiiască și smerita evlavie către tine să ne mângâie întru smerenia noastră. O, preamilostivă Stăpână, ne rugăm feței tale și ne aplecăm genunchii inimilor noastre în fața ta, miluiește-ne după mila Ta! Bunătate ai săvârșit întru tot neamul și neamul, cu toți cei ce te cheamă cu adevărat, Stăpână Doamnă Fecioară, în ajutor. Ne aducem aminte și noi păcătoșii, de lucrurile tale minunate și ne întărim cu așteptarea nădejdii spre cele cerești. Răbdând, am răbdat noi necazurile, iar dreapta ta cea puternică ne va scoate din ele. E bine pentru sufletele noastre, dacă în apăsarea lor noi ne smerim. O, Maică preamilostivă Stăpână, dă-ne nouă minte duhovnicească, cu care să ne închinăm bunătății Dumnezeului celui viu și să ne smerim în fața Părinteștilor Sale pedepse!
Slavă... și acum...
Sufletele și inimile noastre se topesc, căutând mântuire în tine, Stăpână! Arată-ne vederea ta plină de Har, înviază-ne cu mila ta și în veac nu vom uita bunătatea ta. Că de n-ai fi stătut tu înainte, rugând pe iubitul tău Fiu și Dumnezeul nostru pentru noi, am fi pierit în viața noastră cea cu multe griji. Tu ești o făclie nestinsă pentru noi, în întunericul păcatului. Mai mult decât toți cei ce ne învață pe noi, pricepem Legea Domnului și de la poruncile Mântuitorului nostru nu ne vom abate, dacă tu, împărăteasa cerului, ne vei ajuta nouă. Minunate sunt milele și îndurările tale, o, Preasfântă Maică a lui Dumnezeu. Minunate sunt lucrurile tale asupra noastră. Aproape ești tu de toți credincioșii și de aleșii lui Dumnezeu și toate căile tale sunt adevăr. Iar de la cei ce nu se îngrijesc de o evlavioasă slujire și închinare ție, departe este mântuirea și ajutorul tău, căci nedrepte sunt gândurile lor. Ne rugăm dar cu smerenie să vină îndurările tale asupra noastră și vii vom fi întru Domnul. Cât de dulce este lauda ta, mai aleasă decât mierea este dulceața binecuvântării numelui tău în gurile noastre. Primește-ne pe noi, pribegii, la bine și păzește-ne de vrăjmășiile iadului!
Slavă... Și acum...
Caută spre noi, preamilostivă Doamnă și miluiește-ne pe noi, cei ce iubim numele tău cel sfânt. Din toată inima te chemăm și ne rugăm ție, Stăpână, îndreptează pașii noștri pe calea mântuirii și să nu ne stăpânească cu voia noastră fărădelegea. Ascultați, cerurilor și ia aminte, pământule, precum pruncul nu poate trăi fără hrănitoarea lui, tot astfel, fără Doamna noastră, pururea Fecioara Maria, nu putem primi mântuirea veșnică. Pace multă este celor ce iubesc, cinstesc pe împărăteasa cerului și i se închină ei, căci cei ce se află sub apărarea ei, vor fi departe de veșnica pierzare. Stăpânitorii iadului înconjurând ne-au înconjurat pe noi, întins-au peste tot locul cursele răutăților de sub cer, ca să ne prindă inimile și sufletele noastre. Dar odată cu chemarea sfântului tău nume, o, iubită Maica Domnului, ca fumul se topesc mrejele vrăjmașilor noștri. Pace multă este celor ce iubesc numele tău și nu este lor sminteală. Viu va fi sufletul meu și te va lăuda pe tine, preamilostivă Stăpână! Milele tale totdeauna ne vor ajuta nouă. De șapte ori pe zi îți vom cânta laudele Domnului și nu ne vom lăsa, ajutătoarea noastră, ca să nu te chemăm în toate zilele vieții noastre. Ca să nu ne rătăcim ca oaia cea pierdută, căci căile tale sunt adevăr și lumină cerească!
Slavă... Și acum...

Tropare după Catisma 17
Sfinte Dumnezeule... Preasfântă Treime... Tatăl nostru...

Apoi troparele acestea - glasul 1
Se veselesc mult creștinii care cheamă în fiecare zi numele tău, Născătoare de Dumnezeu și care cu dragoste măresc înălțimile tale, căci tu ești lauda și ajutătoarea și mijlocitoarea, care nu ne rușinezi pe noi, cei ce cu credință te cinstim pe tine.
Slavă...
Bucurați-vă, cei născuți ai pământului, de Maica Domnului, lăudați puterile ei cele cerești, proslăviți-o cei ce împărățiți pe pământ! Veniți toți să-i zicem: „Bucură-te, Născătoare de Dumnezeu", într-un glas, cei ce ne veselim cu credință!
Și acum...
Cerul cel nou care a încăput în chip negrăit pe Cuvântul cel necuprins, Cel ce este în ceruri. Palat însuflețit al Stăpânului celor zidite, cetate preaslăvită și frumos numită a Mântuitorului nostru, fă-ne și pe noi, păcătoșii, cetățeni al patriei cerești!

  Apoi: Doamne miluiește (de 40 de ori) și rugăciunea aceasta:
Preasfântă Doamnă Stăpână, Născătoare de Dumnezeu, către tine alergăm curată, tu ești zid nebiruit, mijlocitoarea și acoperământul tuturor celor ce aleargă la tine cu credință și cu nădejde te rugăm, Preabinecuvântată, auzi rugăciunea nevrednicilor robilor tăi, și mijlocește pururea pentru adormiții robii tăi.
Tu, pururea mijlocești pentru cei ce te cinstesc pe tine cu dreptate, pentru cei care aleargă la acoperământul tău și cu căldură se roagă ție în durerile, nevoile și necazurile lor. Dar mijlocirea și apărarea ta ne este nouă de mai mult folos, după moartea noastră.
Tu, pururea arăți un grabnic ajutor robilor tăi și nu încetezi a-ți arăta fața și bunătatea celor ce se roagă ție. Bunătatea, ți-o reverși cu milostivirile cele multe și bogate ale Fiului tău și Dumnezeului nostru, asupra tuturor credincioșilor.
Numai la tine, după Dumnezeu avem nădejde tare, că nimeni din cei ce se roagă ție nu iese fără ajutor, bucurie, mângâiere și îndulcire. Te rugăm pe tine, o, Preasfântă Născătoare de Dumnezeu, Stăpâna lumii, nădejdea celor fără de nădejde, fii astăzi mijlocitoare către Cel ce S-a născut din tine, pentru adormiții robii Tăi. Roagă-L pe Fiul tău și Dumnezeul nostru, să le dea lor iertare și lăsare de păcate.
Roagă-te, Preasfântă Născătoare de Dumnezeu, că mult poate rugăciunea Maicii către bunătatea Stăpânului! Că de la tine va primi Domnul tot cuvântul de rugăciune. Primește dar și tu rugăciunile și cererile noastre, pe care le aducem ție, Preasfântă Fecioară, din toată inima noastră și din tot sufletul nostru, pentru sufletele adormiților robilor tăi. Te rugăm, ajută-i pe ei, Stăpână, ca prin îndrăzneala ta de Maică spre Domnul, să ajungă ei la limanul cel liniștit al Ierusalimului ceresc!
Ajută-le lor, apărătoare plină de osârdie, mijlocește la înfricoșata și a doua venire a Fiului tău, unde fiecare din faptele lui, sau se va slăvi, sau se va rușina. Ajută-le lor, cea plină de dar, să se îndrepteze în fața Celui ce șade pe Scaunul Slavei, ca să nu se rușineze înaintea tuturor îngerilor și Sfinților, înaintea lumii întregi, cea de sus și cea de jos.
Maică atotbună, Stăpână, Născătoare de Dumnezeu, te rugăm, apără, mântuiește, păzește, ușurează și scapă din chinurile viitoare ale adormiților robilor tăi, ca să nu piară în veac, ci să se mântuiască cu rugăciunile tale și să treacă de la moarte la viață. Iar noi păcătoșii și nevrednicii robii tăi, nu ne vom depărta de la tine, nu vom înceta niciodată să te chemăm, întru umilință.
Preasfântă Doamnă, Fecioară și Stăpână, Împărăteasa cerului și a pământului, roagă-L pe Fiul tău și Dumnezeul nostru pentru adormiții robii tăi, ca să le dea lor Domnul iertare greșelilor. Trimite-le lor, cea plină de dar, să ajungă la patria lor dorită și să vadă bunătățile cerești, pe care ochiul nu le-a văzut și urechea nu le-a auzit și la inima omului nu s-au suit.
Roagă-te pentru ei, Născătoare de Dumnezeu, ca să se învrednicească, cu mijlocirea ta, să guste aceste bunătăți în împărăția Fiului tău, Hristos Dumnezeul nostru, căci tu ești una binecuvântată între femei, apărătoare puternică, nădejdea, acoperământul și scăparea tuturor celor ce aleargă la tine. Că tu ești podul pe care îi treci pe cei de pe pământ la cer și le deschizi ușile Raiului. Amin!


Catisma 18
 
Psalmul 119
Către tine, Preasfântă Doamnă, Stăpână Fecioară, în ceasul necazului meu am strigat și m-ai auzit! Mă rog dar ție, Doamnă Fecioară, izbăvește sufletul meu de orice răutate, în toate zilele vieții mele. Săgețile ascuțite ale ispititorului, cad în capul meu și în sufletul meu, vai mie, se află în primejdia păcatului. Dar tu, Stăpână, cu puterea ta zdrobește capul șarpelui din iad, capul cumplitului meu vrăjmaș, ca să nu se bucure de căderea mea. Bucura-mă-voi și mă voi veseli de Dumnezeu, Mântuitorul meu. Iar pe tine, ajutătoarea mea, te voi mări întru laudă veșnică!

Psalmul 120
Ridicat-am ochii mintii mele la cer, unde petreci tu, împărăteasa cerului și în inima mea a venit mare mângâiere. Căci tu nu vei dormita, nici vei dormi, păzindu-mă de toate năvălirile vrăjmașului, întotdeauna supraveghind intrările și ieșirile mele cu milostivire. Mărire ție, Preamilostivă Maică, care te îngrijești și cauți mântuirea veșnică a sufletului meu!
 
Psalmul 121
Veselitu-m-am cu duhul credinței și al nădejdii în tine, Preaslăvită Împărăteasă a cerului și a pământului! Dacă voi trăi cu evlavie, cu mijlocirea ta, voi trece în Casa Domnului, în lăcașul cel veșnic, în Ierusalimul cel ceresc, marele oraș, unde slava lui Dumnezeu luminează și unde luminătorul lui este Mielul! O, Stăpână, te rog cu lacrimi, întărește credința mea în făgăduielile cerești. Învie nădejdea mea spre mila iubitului tău Fiu, Domnul nostru Iisus Hristos. Înflăcărează-mi dragostea, ca să fac voia ta cea sfântă și bine plăcută. Mărire ție, povățuitoarea mea cea bună pe calea adevărului și a mântuirii!
 
Psalmul 122
Către tine am ridicat ochii, Preaîndurată Maică, care împreună cu iubitul tău Fiu împărățești în ceruri. Iată, cum sunt ochii slujnicei spre mâinile stăpânei sale, așa sunt ochii noștri către tine, Stăpână, până când vom primi de la tine ajutor la bună vreme. Binecuvântată să fie apărarea ta. Binecuvântată este fecioria ta în cer și pe pământ, în mare și în toate adâncurile. Binecuvântat să fie Sfântul tău suflet și preaslăvit să fie trupul tău cel Sfânt!
 
Psalmul 123
De n-ar fi Doamna noastră, pururea Fecioara Maria, să mijlocească pentru noi la Dumnezeu, ne-ar lovi păcatul pentru multele noastre nevoi. Când s-au ridicat vrăjmașii noștri din iad asupra noastră, de vii ne-ar fi înghițit pe noi, dar tu, preamilostivă apărătoare ești cu noi și ne-ai izbăvit de ei. Ajutorul nostru este în numele Domnului și numele tău, Stăpână, e plin de milă!
Slavă... și acum...
 
Psalmul 124
Cei ce nădăjduiesc în tine, Maica lui Dumnezeu, nu se vor teme de bătăile vrăjmașului. Veseliți-vă și vă rugați toți cei ce o iubiți pe Născătoarea de Dumnezeu. Că ea vă va ajuta în ziua întristărilor voastre! Adu-ți aminte de îndurările tale, Doamnă Stăpână Fecioară și păzește pribegia noastră pe pământ. Și întoarce-ți preasfânta-ți față spre noi și doboară-i pe vrăjmașii noștri din iad, care caută pierzarea noastră. Ca să trăim în pace și în liniște, în toată evlavia și curăția, slăvindu-te pe tine, Stăpâna și ajutătoarea noastră.
 
Psalmul 125
Când ți-ai întors prealuminata-ți față de Mamă spre noi, care te cunoaștem pe tine și ne rugăm ție, inimile și sufletele noastre s-au bucurat de darul lui Dumnezeu și de milele tale! Preabinecuvântată ești tu de Dumnezeu, de către dumnezeieștile puteri ale lui Iisus Hristos, mai mult decât toate femeile de pe pământ. Nu se va împuțina lauda ta în gurile noastre, nici credința și dragostea spre tine, Stăpână, în inimile noastre. Cei ce te cinstesc cu evlavie, vor fi binecuvântați de Dumnezeu și nu se vor lipsi de tot binele.

Psalmul 126
Dacă Doamna noastră, împărăteasa cerească, n-ar mijloci pentru noi, păcătoșii, la Dumnezeu, Dreptul Judecător, păcatele noastre lesne ar mișca mânia cea dreaptă a lui Dumnezeu spre răzbunare. Și dacă Maica Domnului, ca un Soare gânditor, n-ar lumina toate marginile pământului, cu semne prea minunate și cu minuni preaslăvite, întunericul necredinței și negura nesimțirii ușor i-ar cuprinde pe oameni. O, Preaslăvită Stăpână, credem cu osârdie și te rugăm cu smerenie și ne închinăm ție cu bună nădejde, mărturisind în fața cerului și a pământului că tu ești Lumina cerească neapusă, care luminezi în întunericul desertăciunilor pământești. Tu ești chezășia tuturor păcătoșilor care se căiesc spre mântuire. Tu ești iubita Maică a lui Dumnezeu, Preabinecuvântată din neam în neam. Domnul este cu tine și prin tine cu noi!
 
Psalmul 127
Fericiți sunt toți cei care cu umilință se roagă ție, Preasfântă Doamnă. Fericiți sunt toți cei ce cunosc sfânta ta voie și cei ce doresc să facă cele plăcute ție. Aceștia se vor hrăni din dulceața roadelor tale și vor vedea bunătățile veșnice ale Ierusalimului de sus. Fericiți sunt cei ce te-au născut pe tine, Preasfântă Stăpână, pomenirea lor va rămâne cu laude în veac și în veac. Fericit este pântecele tău care L-a purtat pe Iisus Hristos după trup și sânii tăi din care El a supt! O, tu, ceea ce ești preafericită și Preabinecuvântată între femei! Întoarce-ți fața ta de Mamă asupra noastră și ascultă rugăciunile tuturor celor ce te cheamă!
 
Psalmul 128
Mulți sunt cei ce se luptă cu mine din tinerețile mele, dar tu, Stăpână, m-ai scăpat de vrăjmașii mei din iad. Mulți s-au luptat cu mine, dar tu, ajutătoarea mea, nu mi-ai dat sufletul meu în stăpânirea lor în veșnică pieire! Tu mi-ai păstrat toate cele lăuntrice și cele din afară ale mele. Ajută-mă să fac roade vrednice de pocăință. Ca să ajung cu bună nădejde la sfârșitul meu cel creștinesc. Și să mă învrednicesc să văd Rodul preasfânt al pântecelui tău, pe Preamilostivul meu Mântuitor și Răscumpărător.
Slavă... și acum...
 
Psalmul 129
Din adâncul inimii mele te-am chemat, Preasfântă Doamnă, pururea Fecioară, auzi glasul rugăciunii mele, căci la Domnul este mila și la tine multa izbăvire. Scoate-mă, Stăpână, din mâinile vrăjmașilor mei, rușinează-i și nimicește năvălirile și sfaturile lor îndreptate împotriva mea. Mântuiește-mă în ziua durerii și în ceasul morții și să nu lași sărmanul meu suflet, să stai lângă el cu mângâierea mântuirii veșnice.

Psalmul 130
Preasfântă Doamnă, inima mea să nu se înalțe la cele mari și minunate ale lumii acesteia, că lumea aceasta trece, așa cum trece și chipul ei. Dar tu, Stăpână, te-ai înălțat deasupra tuturor, prin sfințenia, slava și cinstea ta. Numai pe tine te-a îndrăgit sufletul meu. Numele tău este un mir vărsat și mireasma milelor tale este mai bună decât toate aromatele. Tu singură pătrunzi până la mine, ca dimineața, în negura păcatelor. Bună ești tu ca luna, aleasă ca soarele. Te așez, împărăteasă cerească, ca pe o pecete pe inima mea și mă închin preasfintei tale măreții.
 
Psalmul 131
Pomenește, Doamnă, Preasfântă Fecioară, pe Prorocul împărat și marele tău strămoș David. Lui i S-a jurat Domnul cu adevărat și nu Și-a călcat jurământul. Căci tu ai răsărit dintr-însul ca dintr-o rădăcină binecuvântată. Ne-ai înflorit ca un vlăstar din Rai. Tu ești o floare plină și un crin din văi, care ne-a înflorit nouă o mireasmă și o veselie cerească. O, rai sufletesc, dătător de viată! Cu tine ne mângâiem pe pământul pribegiei noastre. Ne veselim de bogăția slavei tale în sărăcia noastră. Săvârșește și ajută, Stăpână Fecioară, ca în viața aceasta, hrănindu-mă de bunăvoie și cu dragoste cu pâinea lacrimilor adevărate de căință pentru păcate, să ne săturăm de Pâinea Vieții, cu binecuvântatul și preaslăvitul Rod al pântecelui tău, în vecii vecilor. Amin!

Psalmul 132
Iată, cât este de bine și cât este de frumos, pentru noi, credincioșii, să te cinstim cu bunăcuviință și să te fericim pe tine, împărăteasă cerească. Căci Însuși Domnul ne umbrește pe noi cu binecuvântarea Sa, și ne va răsplăti cu viitoarea fericire veșnică. O, Bunule Dumnezeu întreit în trei Fețe! Cât de multă este mulțimea milei tale pe care o reverși asupra noastră, a păcătoșilor prin mijlocirea pururea Fecioarei Maria, pentru noi. Că ție se cuvine cinstea și slava. Amin!
 
Psalmul 133
Iată, acum binecuvântați pe iubita Maică a lui Dumnezeu, toți cei ce nădăjduiți spre numele ei cel Sfânt! Ziua și noaptea întindeți mâinile voastre spre sfințenia cea mai presus de ceruri, acolo unde stă ea în negrăita slavă înaintea Preasfintei Fețe Dumnezeiești. Să se mângâie cu harul ei, inimile și sufletele voastre, cele amărâte peste măsură! Binecuvântați-o voi toți, robii ei, cei binecuvântați! Binecuvântați-o voi îngeri, Arhangheli și toți Sfinții lui Dumnezeu! Lăudați-o, ceruri ale cerurilor și apa cea mai presus de ceruri. Lăudați în vecii vecilor numele ei și minunile ei!
Slavă... și acum...

Tropare după Catisma 18
Sfinte Dumnezeule... Preasfântă Treime... Tatăl nostru...

Apoi troparele acestea - glasul 4
Te cântăm, Mireasa lui Dumnezeu și slăvim Nașterea ta cea neajunsă cu mintea, cu care ne-am izbăvit de înșelăciunea diavolului și de toate nevoile și cu credință strigăm: „Miluiește turma ta, Fecioară atotbună!" Doboară, împărăteasă a toate, pe vrăjmașii care se luptă împotriva noastră, că ei, ca niște lupi flămânzesc, ca să piardă moștenirea Fiului tău!
Slavă...
Cu rugăciunile tale, pierde limba cea cutezătoare, ca să cunoască iubitorii de război cei răi, puterea Ta. Doboară-i cu amenințarea Dumnezeirii tale, dăruind biruință bine credincioșilor creștini!
Si acum...
Întrecând cetele îngerilor Preacurată, roagă-L pe Stăpânul îngerilor să ne eliberăm de patimile cele pierzătoare și să fim moștenitori ai vieții celei nepieritoare!

  Apoi: Doamne miluiește (de 40 de ori) și rugăciunea aceasta:
Către tine, Preacurată Maica lui Dumnezeu, eu, ticălosul, cad și mă rog. Știi, împărăteasă, că eu neîncetat păcătuiesc și-L mânii pe Dumnezeul meu. Și de multe ori căindu-mă, devin mincinos în fața lui Dumnezeu și mă căiesc și mă cutremur ca să nu mă trăsnească Dumnezeu, și apoi, iarăși săvârșesc păcatul. Cunoscând toate acestea, Stăpâna mea, Doamnă Născătoare de Dumnezeu, te rog să mă miluiești, să mă întărești și să-mi dai putere să fac binele. Căci știi, Stăpână, Preasfântă Născătoare de Dumnezeu, că mi-am urât întotdeauna faptele mele cele rele și că iubesc din tot sufletul meu Legea Dumnezeului meu! Dar nu știu, Doamnă Preacurată, cum se face că iubesc ceea ce urăsc, iar cele bune le calc în picioare. Nu îngădui, Preacurată să fac voia mea, că nu este bună. Ci să fac voia Fiului tău și Dumnezeului meu, ca să mă mântuiască și să mă înțelepțească și să-mi dea harul Sfântului Duh, ca de azi înainte să încetez săvârșirea faptelor mele celor rele și să-mi trăiesc zilele ce mi-au rămas, în poruncile Fiului tău, Căruia I se cuvine toată slava, cinstea și stăpânirea, cu Tatăl cel fără de început și cu Preasfântul și Bunul și de viață făcătorul lui Duh, acum și pururea și în vecii vecilor. Amin!

Catisma 19
 
Psalmul 134
Lăudați Numele Domnului, proslăviți și numele pururea Fecioarei Maria! Veniți cu rugăciuni și cu cereri către sfânta ei măreție. Că ea va reînnoi voia cea bună în inimile noastre și nu ne vor birui poftele păcatului. Cei ce cugetă mereu la ea și se bucură cu mulțumire pentru milele ei, vor dobândi o cerească dulceață și pace în sufletele și în inimile lor. O, păcătoșilor, să suspinăm către Preasfânta Fecioara Maria, cu simțăminte lăuntrice. Și cu rugăciunile ei ni se va dărui și nouă, tuturor, viată evlavioasă și sfârșit fericit și creștinesc.

Psalmul 135
Mărturisiți-vă Domnului, că este bun și împarte bunătatea Sa celor ce o caută, prin mijlocirea împărătesei cerului. O, Stăpână, pomenește-ne întru smerenia noastră și apără-ne de faraonul cel din iad și de puterea lui vrăjmașă, cu mâna ta cea tare și cu braț înalt. Să cântăm Domnului, căci cu slavă S-a preaslăvit. Să cântăm și să vestim cele de mulțumire și ție, mult puternică Stăpână. Că ne-am izbăvit și ne izbăvim de cei răi prin tine, ceea ce ai purtat pe brațele tale Stăpânirea cea nebiruită!

Psalmul 136
La râul Babilonului au șezut și au plâns evreii, iar noi plângem pentru păcatele noastre și cu smerenie strigăm către Născătoare de Dumnezeu și pururea Fecioara Maria. Îi aducem plânsul inimii și suspinul duhului, căci nu vom dobândi iertare de păcate, nici veșnica mântuire a sufletelor, fără Rodul binecuvântat al pântecelui ei! Noi așteptăm, credem și mărturisim, că dobândim viață cerească prin rugăciunile ei sfinte și bineplăcute lui Dumnezeu, pentru noi.
Slavă... și acum...

Psalmul 137
Mărturisi-mă-voi ție, Doamnă Stăpână Fecioară, din toată inima mea, că prin tine am dobândit mila și îndurările lui Iisus Hristos. Auzi cuvintele mele și suspinele mele, în ziua și în ceasul când te chem. Înmulțește-mi puterea duhovnicească a credinței în slabul meu suflet și în necazurile inimii să-mi fii o mângâiere de viață făcătoare, pentru inima mea, care te cheamă pe tine. O, Stăpână binefăcătoare, fă-mă să trăiesc în pace sub acoperământul tău de Maică!
 
Psalmul 138
Preasfântă Doamnă, tu m-ai încercat și mi-ai cunoscut căderile și fărădelegile mele, dar să se înmulțească asupra mea, a păcătosului, milele tale de Maică și se va lărgi asupra mea bunătatea Ta. Eu privesc la cer, ca fiul cel desfrânat, dar prin mijlocirea ta mă smeresc, cu insuflarea ta mă liniștesc, cu privirea la sfânta închipuire a Feței tale, eu mă mântuiesc. Cu credința și nădejdea la Mântuitorul meu, pe care-L ții în brațele tale și mi-L arăți mie, păcătosului, spre mângâiere, eu nădăjduiesc să primesc fericirea în vecii vecilor.

Psalmul 139
Scoate-mă, Preasfântă Doamnă Fecioară Născătoare de Dumnezeu, de la omul cel viclean și de vrăjmașul din iad, păzește-mă. Vrăjmașul și-a îndreptat săgeata împotriva mea și cu lingușirile lui îmi prinde sufletul meu. Zdrobește, Stăpână, puterile lui cele viclene și să cadă degrabă în prăpastia pe care a făcut-o. Iar eu mă voi bucura de tine și mă voi veseli de mântuirea ta.
Slavă... Și acum...

Psalmul 140
Preasfântă Doamnă Fecioară, cu toată smerenia strig către tine, auzi-mă, ia aminte la rugăciunea și la cererea mea. Să se îndrepteze rugăciunea mea ca tămâia înaintea feței tale, seara, dimineața, la amiază și în orice vreme, ca să nu-mi întunece răutatea lumii acesteia mintea mea. Fă-mă, Stăpână, să înțeleg întotdeauna cele plăcute ție și întărește inima mea, întru adevărată dragoste de tine!

Psalmul 141
Cu glasul meu către Doamna și Stăpână Fecioara am strigat și cu osârdie m-am rugat ei. Vărsat-am lacrimile mele în fața ei și i-am înfățișat durerile inimii mele. Că răul vrăjmaș din iad îmi păzește călcâiul meu și peste tot întinde cursele sale împotriva mea. Ajută-mi, Stăpână, ca să nu se împiedice pașii mei înaintea lui, ci el însuși să se zdrobească sub picioarele mele cu puterile tale.

Psalmul 142
Preasfântă Născătoare de Dumnezeu și pururea Fecioară Maria, ascultă rugăciunea mea, pleacă-ți urechea la cererea mea. Că a prigonit vrăjmașul sufletul meu, se silește să mă împiedice pe calea mântuirii veșnice! Mi-a îngreuiat inima cu întunericul lui și s-a mâhnit foarte duhul meu! Nu întoarce, Stăpână, fața ta de la mine ca să nu cad cu cei ce se pogoară în prăpastia iadului. Ci trimite-mi lumina ta și darul tău și va dispărea din fața mea întunericul lui și se va păzi viața și mântuirea mea.
Slavă... Și acum...

Tropare după Catisma 19
Sfinte Dumnezeule... Preasfântă Treime... Tatăl nostru...

Apoi troparele acestea - glasul 5
Vai mie! Ce voi face eu ticălosul? Ce început de mântuire voi pune, că în zadar trece viața mea! Nu mă lepăda, preabună Stăpână, Doamnă Fecioară, pe mine cel rătăcit și pierdut, ci arată-mi chipuri de pocăință, Maica lui Dumnezeu, pentru ca întru laude să te proslăvesc pururea.
Slavă...
Vezi, Doamnă Fecioară, zdrobirea mea și vindecă-mă pe mine, cel ce sunt înrăit din pricina atacurilor diavolești și de cumplite patimi trupești, din pricina cărora sunt cuprins de boli, sunt plin de necazuri și de multă deznădăjduire și de strâmtorări întunecat. Ci tu, carele L-ai născut pe Dumnezeu cel ce a luat în trupul Său rănile și neputințele oamenilor, pe Acela roagă-L, să-mi dea pace și mare milă!
Și acum...
Bucură-te, petrecere Dumnezeiască a Stăpânului, slava îngerilor și nădejdea oamenilor, tărie în nevoi, puternică mijlocitoare pentru noi toți, întărirea și zidul celor ce nădăjduiesc în tine, adăpostire credincioșilor, iubitoare de bine; Maica lui Dumnezeu, a Celui iubitor de oameni, pe Acela roagă-L să dea robilor Săi pace și mare milă!

  Apoi: Doamne miluiește (de 40 de ori) și rugăciunea aceasta:
O, Preamilostivă Doamnă, împărăteasa cerului și a pământului, Stăpâna îngerilor și a oamenilor! Ție, preamilostivă apărătoarea noastră, Domnul nostru Iisus Hristos la răstignirea Sa, l-a încredințat pe ucenicul Său, Ioan, zicându-i lui: „Iată, Mama ta", iar prin el te-a numit Mama tuturor drept credincioșilor creștini, pentru ca toți cei ce cu credință și cu dragoste aleargă sub stăpânescul tău Acoperământ, să se mântuiască și să se izbăvească de toate nevoile și necazurile. Pentru aceasta și eu, fiind nevrednic să mă numesc fiul tău, ci mai degrabă un ticălos și un netrebnic, spurcându-mi mintea și inima cu nenumărate păcate, trândav și leneș de orice lucru bun, îndrăznesc să alerg sub acoperământul tău, Maica milostivirii și a bunătății, rugându-te și cerând cu umilință și cu zdrobirea inimii, să nu mă lepezi pe mine, cel ce mă căiesc. Vezi bubele și puroiul ticălosului meu suflet, auzi și plângerea inimii mele îndurerate! Cercetează-mă cu îndurările tale de Mamă, de care m-am învrednicit eu, nevrednicul, care am lepădat poruncile Fiului tău și ale Dumnezeului meu! Dar tu, care n-ai trecut cu vederea rugăciunile lui Teofil, cel care s-a lepădat de Fiul tău, de Domnul și de tine, Preacurata Lui Maică, cerându-ți iertare pentru păcatul lui cel înfricoșat, tot așa nu mă trece, Stăpână, cu vederea nici pe mine care îmi pun în tine întreaga nădejde! Nu mă lepăda ca pe un rob împietrit, cel ce îl răstignesc a doua oară pe Fiul tău, cu păcatele mele. Nu te îngrețoșa de mirosul meu cel urât! Cred, apărătoarea mea cea plină de osârdie, că poți cere de la Fiul tău toate câte le dorești. Dacă Solomon împăratul, om fiind, a zis mamei sale: „Cere de la mine, maica mea, tot ce dorești și, eu îți voi da", ce bunătăți nu-ți va împlini Fiul tău, împăratul cerului și al pământului, Atotputernicul, Milostivul și Iubitorul de oameni? Căci Lui I se cuvine toată slava, cinstea și închinăciunea, cu Cel fără de început al Lui Părinte și cu Preasfântul și Bunul și de viată Făcătorul Lui Duh, în vecii nesfârșiți. Amin!

Catisma 20

Psalmul 143
Binecuvântată ești, Stăpână, că ne înveți pe noi, robii tăi, să luptăm împotriva lumii, trupului și diavolului. Împotriva lumii, ca să întoarcem ochii de la înșelăciunile ei. Împotriva trupului, ca să ne menținem în curăție și să nu ne atingem de lucrurile oprite. Împotriva diavolului, ca să înțelegem ispitele și smintelile lui și să ne împotrivim din toate puterile lucrărilor lui. O, preaputernică Stăpână, te rugăm și nu vom înceta a te ruga, slobozește fulgerul puterii tale și alungă-l, trimite săgețile grabnicei tale apărări și lovește-l. Proslăvește din înălțimea slavei tale, în această luptă, dreapta ta cea puternică pentru ca noi, robii tăi, izbăviți fiind de rele, cântând, să cântăm pururea slava și lauda ta. Cunoaște, Stăpână, cât suntem noi de lesne alunecători spre păcat și cât de trebuincioasă este mâna ta de ajutor. Înflăcărează inimile noastre cu dorințele cele cerești și umple-ne de darurile și de dulceților Raiului!

Psalmul 144
Înălța-te-voi pe tine, iubita Maică a Fiului lui Dumnezeu și în fiecare zi îți voi cânta ție laude. Peste tot pământul oamenii slăvesc faptele tale și milele tale și insule multe preamăresc minunile tale. Îngerii și Arhanghelii vestesc sfințenia sufletului tău și toți Sfinții bine vestesc blândețea și smerenia ta. Ochii noștri nădăjduiesc la tine, Preasfântă Fecioară, trimite-ne nouă hrană și băutură la vreme bună. Iar sufletul flămând să ni-l hrănești și să ni-l saturi de dulceața cea cerească. Iar noi, robii tăi, te vom binecuvânta, ca pe o Maică preamilostivă în vecii vecilor. Amin!
Slavă... și acum...

Psalmul 145
Laudă, suflete al meu pe Doamna pururea Fecioara Maria, laud-o neîncetat, până când mai locuiești în trupul acesta. Iar când vei ieși din temnița trupului stricăcios, ea ți se va înfățișa ca o apărătoare și în calea cea necunoscută, îți va fi o călăuză de nădejde! Pâlcurile viclenilor diavoli vor dispărea în fața luminii ei și vei trece fără de frică până la porțile păcii veșnice. Slavă, laudă și cinste împărătesei cerului, care ne va duce pe noi împreună cu ea în împărăția cerurilor.

Psalmul 146
Lăudați pe Doamna pururea Fecioara Maria, căci bun este psalmul. Dulce și frumoasă este pentru ea o asemenea laudă. Căci aceasta este ajutătoarea celor cu inima zdrobită și îi unge pe ei cu mirul de bună mireasmă al bunei sale voiri către ei. Mari sunt milele ei, darul și îndurările ei nu au sfârșit. Întâmpinați-o cu strigăte de bucurie, cântați-i întru mărturisirea psalmilor. Căci va binevoi împărăteasa cerului întru cei ce o slăvesc pe ea și nădăjduiesc la milele ei.

Psalmul 147
Laudă, Biserica lui Dumnezeu, pe iubita Maică a Mântuitorului Hristos. Proslăvește-o Sioane al darului celui nou, că fiii tăi vor fi binecuvântați de ea și se vor întinde de la o mare până la alta. Împodobi-se-vor cu o pace bună și nădejdea lor nu se va rușina și te vor lăuda din neam în neam.
Slavă... Și acum...

Psalmul 148
Lăudați pe Doamna, Sfânta Fecioara Maria din ceruri, lăudați-o pe ea întru cele înalte, unde șade pe scaunul neapropiatei sale slave, în veșminte aurite îmbrăcată și împodobită. Lăudați-o toate popoarele, dobitoacele și păsările cerului și peștii mărilor. Lăudați-o soare și lună, lăudați-o, toate stelele și lumina. Lăudați-o Heruvimii și Serafimii, Scaunele și Domniile și Puterile. Lăudați-o toți Îngerii și Arhanghelii și toate cetele oștilor cerești. Slavă, laudă și cinste pururea Fecioarei Maria.

Psalmul 149
Cântați Doamnei noastre și împărătesei noastre o cântare nouă. Lauda ei în adunarea drepților. Se vor bucura cerurile de slava ei, ostroavele mării și tot pământul, apa, focul, gerul și căldura, fulgerul și lumina să o proslăvească pe ea. Înălțimea ei în gura drepților și lauda ei în cetele tuturor Sfinților. Cetate a lui Dumnezeu, Sioane ceresc, prăznuiește-o veșnic în cântări de laude.

Psalmul 150
Lăudați, dreptcredincioșilor, pe Maria, Doamna și Stăpâna noastră! Lăudați pe puternica noastră apărătoare! Lăudați pe împărăteasa cerului și pe preamilostiva noastră Mamă! Lăudați pe grabnica ajutătoare, pe apărătoarea plină de osârdie! Lăudați înaltele ei fapte bune și minunile ei cele mari! Lăudați-o, cetele Patriarhilor și Prorocilor! Lăudați-o, Apostolii și toți Sfinții! Lăudați-o Mucenicii și Mărturisitorii! Lăudați-o fecioarele și cei ce trăiți în curăție! Lăudați-o, pustnicilor și monahilor! Lăudați-o, toți credincioșii din toate straturile! Lăudați-o pruncilor și toate sufletele neprihănite, care sunteți cetățeni cerești! Toată suflarea să laude pe cea plină de har, pe pururea Fecioara Maria!
Slavă... și acum...

Tropare după Catisma 20
Sfinte Dumnezeule... Preasfântă Treime... Tatăl nostru...

Apoi troparele acestea - glasul 8
Tu, ceea ce ești sfeșnic aurit al Luminii dumnezeiești, neprihănită Doamnă, sufletul meu întunecat de negura păcatului, luminează-l cu lumina nepătimirilor! Te rog, și ticăloasa mea inimă o spală cu lacrimi de pocăință, căci pe tine te am eu, robul tău, nădejde de mântuire.
Slavă...
Amărăciunea chinurilor de acolo și cruzimea chinuitorilor, întunericul cel fără de lumină și veșnicul tartar care îngheață și nu încălzește, viermele purtător de venin și neadormit, înfricoșata scrâșnire a dinților, flacăra gheenei și nesuferita ardere, înfricoșatele vaiete și plânsul cel deznădăjduit, despărțirea de cei drepți și lipsirea de moștenirea lor, cugetându-le, cutremură-te, suflete al meu și înduplecă cu suspinele și cu lacrimile tale pe Maica Judecătorului, zicând: Preasfântă Născătoare de Dumnezeu și Maica Luminii, cere-mi iertare faptelor mele celor rele, mie, celui ce alerg cu credință la Acoperământul Tău.
Si acum...
Dă-mi, Stăpână, să mă îndulcesc de bunătățile raiului și să locuiesc în cereștile lăcașuri. Învrednicește-mă de cămara lui Dumnezeu și să mă împărtășesc acolo de slava lui Hristos și să mă satur de razele dulci și de negrăita lumină a frumuseții Lui, pentru ca să cânt veșnic cu bucurie pe Tatăl, pe Fiul și pe Sfântul Duh, Treimea cea nedespărțită, Care pe toate le-a creat cu înțelepciune din cele ce nu existau și pe tine pururea să te slăvesc, ceea ce ești preaslăvită de Dumnezeu.

  Apoi: Doamne miluiește (de 40 de ori) și rugăciunea aceasta:
Preasfântă Născătoare de Dumnezeu, cu sfintele și prea puternicele tale rugăciuni, alungă de la mine smeritul și ticălosul tău rob, deznădăjduirea, uitarea, nechibzuința, negrija și toate necuratele gânduri viclene și hulitoare de la ticăloasa mea inimă și de la mintea mea cea întunecată. Și stinge aprinderea patimilor mele, căci sărac sunt și ticălos. Și mă izbăvește din robia multor amintiri și fapte cumplite și din toate lucrurile rele mă slobozește, că binecuvântată ești de toate neamurile și se slăvește preacinstit Numele tău în veci. Amin!


Rugăciune către Maica Domnului
(după terminarea psalmilor)

O, Preasfântă Fecioară, Maica Domnului Celui Preaînalt, Preamilostivă apărătoare și acoperă-mântul tuturor, către tine alergăm cu credință! Caută din înălțimea slavei cerești la mine care cad la picioarele tale, ascultă smerita mea rugăciune de la mine păcătosul și nevrednicul tău rob și du-o înaintea Iubitului tău Fiu. O, Preabinecuvântată Născătoare de Dumnezeu! Tu, care ești numită de toți grabnică ascultătoare și bucuria celor scârbiți, ascultă-mă pe mine necăjitul. Tu, care ești liniștea celor mâhniți, liniștește durerile și întristările mele sufletești. Tu, care ești rug nears, păzește lumea și pe noi toți de vătămarea săgeților celor de foc ale vrăjmașului. Tu, care ești căutarea celor pierduți, nu îngădui să mă pierd în adâncul păcatelor mele. Tu, care ești vindecarea celor ce sunt în suferință, vindecă-mă și pe mine cel ce sunt rănit de neputințele mele cele trupești și sufletești. Tu, ceea ce ești neașteptată bucurie, cu bucuria mântuirii tale ia de la mine frica chinurilor viitoare. Tu, care ești chezășia păcătoșilor, fii și pentru mine păcătosul o bună chezășie de pocăință și de mântuire.
La tine, după Dumnezeu, îmi îndrept toată nădejdea mea. Fii mie pururea o neadormită Mijlocitoare înaintea Fiului tău, a Domnului nostru Iisus Hristos! întărește-mă în credința ce o am către El! Împuternicește-mă în dragostea lui! Învață-mă să te iubesc și să te slăvesc și pe tine, Preasfântă Maică a lui Dumnezeu, Preabinecuvântată Marie! Mă încredințez atotstăpânitorului tău acoperământ, Născătoare de Dumnezeu, mă predau în mâinile tale pentru toți vecii!
Preasfântă Fecioară, Maica lui Hristos, Dumnezeul nostru, cu smerenie mă rog ție: vindecă cumplitele patimi ale sufletului meu și dăruiește-mi iertarea multelor mele păcate pe care le-am săvârșit în chip nebunesc. Spurcându-mi sufletul și trupul, vai mie! Ce voi face eu ticălosul, în ceasul acela, când îngerii cei înfricoșați vor despărți sufletul de pătimașul meu trup? Atunci să-mi fii ajutătoare și caldă stătătoare înainte, căci pe tine te am Zid tare și nebiruit eu, robul Tău!
Stăpână, nu îndepărta pe robul tău, căci toată nădejdea mea, după Dumnezeu, spre tine o pun. Nu te îngrețoșa de mine necăjitul și chinuitul de cele mai cumplite boli. Ci ca o Maică plină de milă, izbăvește-mă de mustrările conștiinței mele, potolește furtuna gândurilor mele celor rele, stinge cuptorul poftelor și îmblânzește flacăra trupului, aprinde în mine dragostea către Fiul tău și Dumnezeul nostru. Păzește-mi toate simțurile, nu îngădui să intre în inima mea nici o dorință nebună. Roagă-L pe Domnul să-mi dea vreme de pocăință, ca să nu mă taie securea morții ca pe pomul cel neroditor și să nu fiu aruncat în foc. Aprinde făclia cea stinsă a sufletului meu, împrăștie întunericul fărădelegilor mele și alungă prin mijlocirea ta negura poftelor mele, căci mult poate mijlocirea Maicii înaintea Fiului pentru cei ce au o bună înclinare spre împăcare. Dă-mi lumina pocăinței și du-mă spre ziua când voi avea o inimă zdrobită. Dă-mi să mă îndulcesc de darurile Fiului tău cele neajunse, negrăite și nemărturisite în viața cea premergătoare cerului. Să nu fiu lipsit, Preacurată Stăpână, de împlinirea nădejdii mele, ci să mă învrednicesc în veacul de acum să mă împărtășesc neosândit cu preasfântul și preacuratul Trup și Sânge al Fiului și Dumnezeului tău, iar în veacul viitor, de cina cea dulce din ceruri și de veselia raiului în lăcașurile sfinților! Învrednicește-mă de cămara lui Dumnezeu și să mă împărtășesc acolo de Slava lui Iisus Hristos, să mă satur de razele dulci și de negrăita lumină a frumuseții Lui, pentru ca să cânt veșnic, cu bucurie, pe Tatăl, pe Fiul și pe Sfântul Duh, Treimea cea de o ființă și nedespărțită, care pe toate le-a creat cu înțelepciune din cele ce nu existau și pe tine pururea te slăvesc, ceea ce ești Preaslăvită de Dumnezeu Născătoare și pururea Fecioară Maria!
O, Preabinecuvântată pururea Fecioară Maria! Iubita Fiică a Tatălui Ceresc, mă rog ție, fii mie păcătosului, cârmaciul meu, atâta vreme cât înot în furtunoasa mare a veacului acestuia, iar mai ales la sfârșitul vieții mele, să ajung cu bine la limanul cerescului Ierusalim, unde te voi lăuda și te voi ferici în vecii vecilor, Amin!

Pomelnic
(pe care este dator să-l citească în fiecare zi mireanul, cu umilință, cu osârdie și cu evlavie)

Adu-Ți aminte, Doamne Iisuse Hristoase, Dumnezeul nostru, de mila și de îndurările Tale cele din veac, pentru care Te-ai întrupat și de voie ai răbdat răstignire și moarte, ai înviat din morți, Te-ai înălțat la cer și ai șezut de-a dreapta lui Dumnezeu și Tatăl, pentru mântuirea tuturor celor ce cred drept în Tine.
Caută spre smerenia și rugăciunea tuturor celor ce cu toată inima Te caută pe Tine. Pleacă-Ți urechea și auzi smerita mea rugăciune, a nevrednicului robului Tău, întru miros de bună mireasmă duhovnicească, pe care o aduc Ție pentru poporul Tău.
Mai întâi adu-Ți aminte de soborniceasca și apostoleasca Ta Biserică, pe care ai câștigat-o cu scump sângele Tău; întemeiaz-o, întărește-o, lățește-o, înmulțește-o, împac-o și o păzește nebiruită de porțile iadului în veci, iar întărâtările ce se pornesc asupra ei le potolește.
Stinge năvala păgânilor, pornirile ereticilor degrab’ le sfărâmă, le dezrădăcinează și întru nimic le întoarce, cu puterea Sfântului Tău Duh (o închinăciune). 

Rugăciune pentru cei vii
Mântuiește, Doamne, și miluiește pe dreptcredinciosul tău popor. Supune sub picioarele lui pe tot vrăjmașul și potrivnicul și sădește în inima Lui cele bune și de pace pentru sfânta Biserică; ca să viețuim, prin liniștea lui, viață lină și fără de gâlceavă, în dreapta credință, în deplină creștinătate și curăție (o închinăciune).
Mântuiește, Doamne, și miluiește pe prea sfințiții patriarhi ai lumii și Preasfințitul și îndreptătorul Sinod, pe arhiepiscopul (sau episcopul) nostru (numele), pe toți prea sfințiții mitropoliți, arhiepiscopi și episcopi ortodocși, pe preoți, diaconi și pe tot clerul bisericesc, pe care i-ai pus să păstorească turma Ta cea cuvântătoare și, pentru rugăciunile lor, miluiește-mă și mă mântuiește și pe mine păcătosul (o închinăciune).
  Mântuiește, Doamne, și miluiește pe dreptcredincioșii cârmuitori ai țării, pe mai-marii oștilor, pe căpeteniile orașelor și satelor și pe toți bine credincioșii și de Hristos iubitorii ostași (o închinăciune).
Mântuiește, Doamne, și miluiește pe părintele meu, duhovnicul (numele) și-mi iartă păcatele prin rugăciunile lui (o închinăciune).
Mântuiește, Doamne, și miluiește pe părinții mei (numele) pe frații, surorile, pe toate rudeniile cele după duh și după trup și pe prieteni; și le dăruiește lor pacea Ta, îndestulându-i cu bunătățile cele lumești și cu cele mai presus de lume (o închinăciune).
Mântuiește, Doamne, și miluiește sfintele mănăstiri din Sfântul Munte, din Țara Românească și de pretutindenea și pe părinții și frații mei, care viețuiesc și petrec într-însele; și mă miluiește și pe mine, păcătosul, pentru rugăciunile lor (o închinăciune).
Mântuiește, Doamne, și miluiește, după mulțimea îndurărilor Tale, pe toți sfinții ieroschimonahi, ieromonahi, ieroschidiaconi, ierodiaconi, schimonahi și monahi, schimonahii și monahii, și pe toți cei ce cu evlavie și cu înfrânare viețuiesc prin mănăstiri, prin pustii, prin peșteri, prin munți, prin închisori, prin crăpăturile pietrelor, prin ostroavele mărilor, în orice loc și latură și care slujesc și se roagă Ție cu creștinească, dreaptă și bună credință. Ușurează-le povara, mângâie-i în necaz și-i întărește în nevoință, cu puterea Ta; iar prin rugăciunile lor, dăruiește-mi și mie iertare de păcate (o închinăciune).
Mântuiește, Doamne, și miluiește pe bătrâni și pe tineri, pe săraci și pe sărmani, pe văduve și pe cei ce se află în neputințe, în griji, în nevoi, în rele pătimiri, în robii, în temnițe și în închisori și, mai ales, pe cei izgoniți pentru Tine și pentru dreapta credință ortodoxă, de limbile cele fără de Dumnezeu și de cumpliții eretici, fiindcă sunt robii Tăi. Miluiește-i pe dânșii, cercetează-i, întărește-i, îi mângâie și degrab’, cu puterea Ta, îi slobozește și le dă izbăvire de orice fel de greutăți (o închinăciune).
Mântuiește, Doamne, miluiește și îmi iartă tot ce eu, ca un om neputincios, am greșit Ție, și m-am smintit și nebunește m-am depărtat de la calea mântuirii, iar prin deșertăciunea minții mele m-am abătut, ca un ticălos, către fapte necuvioase. Rogu-mă dar: întoarce-mă iarăși pe calea mântuirii, prin dumnezeiasca Ta iconomie (o închinăciune).
Unește cu sfânta, apostoleasca și soborniceasca Ta Biserică pe cei ce s-au depărtat de la dreapta credință și care întunecându-se cu eresurile, se află întru pierzare, luminându-i cu strălucirea cunoștinței Tale (o închinăciune).
Mântuiește, Doamne și miluiește pe cei ce mă urăsc, mă dosădesc și mă asupresc și nu-i lăsa pe dânșii să piară pentru mine ticălosul (o închinăciune).

Rugăciune pentru cei răposați
Pomenește, Doamne, pe cei ce s-au mutat din viața aceasta: bine credincioșii împărați și domni, împărătese și doamne, preasfințiți patriarhi, mitropoliți, arhiepiscopi și episcopi ortodocși, preoți, diaconi, întregul cler bisericesc, cinul monahicesc, ctitori ai sfânt locașului acestuia, și-i odihnește împreună cu sfinții Tăi în veșnicele Tale locașuri (o închinăciune).
Pomenește, Doamne, sufletele adormiților robilor Tăi părinților mei (numele), fraților, surorilor și tuturor rudeniilor mele după duh și după trup, iertându-le lor toată greșeala cea de voie și cea fără de voie; dăruiește-le împărăția și împărtășirea veșnicelor Tale bunătăți, îndulcirea Ta cea fără de sfârșit și fericita viată (o închinăciune).
Pomenește, Doamne, pe toți cei ce au adormit întru nădejdea învierii și a vieții veșnice: părinți și frați ai noștri și drept slăvitori creștini, care odihnesc aici și pretutindeni; sălășluiește-i cu sfinții Tăi acolo unde strălucește lumina feței Tale, iar pe noi miluiește-ne ca un bun și de oameni iubitor (o închinăciune).
Dăruiește, Doamne, iertare de păcate tuturor părinților și fraților noștri, care mai înainte de noi s-au mutat, întru buna credință și întru nădejdea învierii, și le fă lor veșnică pomenire (de trei ori).

Dumnezeule, curățește-mă pe mine păcătosul (o închinăciune).
Dumnezeule, milostiv fii mie păcătosului (o închinăciune).
Cel ce m-ai zidit, Dumnezeule, miluiește-mă (o închinăciune).
Fără de număr am greșit, Doamne, iartă-mă (o închinăciune).


