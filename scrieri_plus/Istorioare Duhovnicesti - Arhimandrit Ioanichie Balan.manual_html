<html>
<head>
    <meta http-equiv="Content-Type" content="text/html;charset=utf-8"/>
    <title>Istorioare Duhovnicești</title></head>
<body>
<div class="main" >
    <p class="heading">ISTORIOARE DUHOVNICEȘTI</p>
    <p class="heading">Carte tipărită cu binecuvântarea I.P.S. DANIEL Mitropolitul Moldovei și
        Bucovinei</p>
    <p class="heading">Ediția a VI-a</p>
    <p class="heading">Descrierea CIP a Bibliotecii Naționale a României IOANICHIE BĂLAN,
        arhimandrit</p>
    <h1>Cuvânt înainte</h1>
    <p class="heading">În dorința de a salva de uitare și de a populariza spiritualitatea
        ortodoxă orală, care adesea rămâne anonimă, deși uneori este atât de intens trăită, am
        adunat în acest modest volum un buchet de istorioare, întâmplări, fapte adevărate, cu
        conținut moral-duhovnicesc, pe care le-am intitulat Istorioare duhovnicești.</p>
    <p class="heading">Aceste istorioare, din care majoritatea sunt mărturisiri adevărate ale
        unor martori oculari, au fost adunate de la preoți, duhovnici, călugări și credincioși
        vrednici de crezare. Atât la culegerea, cât și la redactarea lor, s-a urmărit un singur
        lucru: folosul sufletesc al cititorilor și credincioșilor Bisericii noastre.</p>
    <p class="heading">În acest scop s-au ales numai istorioare scurte, cu efect imediat asupra
        conștiinței și voinței noastre, și s-au redactat într-o formă simplă, populară, concisă,
        specifică credincioșilor care le-au trăit. Cartea cuprinde atât fapte pozitive, cât și
        negative, care nu smintesc, ci, dimpotrivă, zidesc sufletul, fiind încredințat că și
        unele și altele sunt folositoare și exprimă spiritualitatea vie a poporului nostru.</p>
    <p class="heading">Întrucât lucrarea de față se bucură de multă apreciere din partea
        credincioșilor noștri iubitori de Hristos și doritori de mântuire, a făcut ca primele
        patru ediții să fie epuizate. Din această cauză, retipărim această carte în a Vl-a
        ediție, cu text revizuit și îmbogățit cu noi fapte și întâmplări reale, ziditoare de
        suflet, adunate de prin sate,orașe și mănăstiri, dintre care unele sunt mai recente.</p>
    <p class="heading">Recomandăm tuturor această modestă lucrare și dorim să nu lipsească din
        casa nici unei familii creștine, care se confruntă astăzi cu tot mai multe încercări și
        necazuri.</p>
    <p class="heading">Mulțumesc lui Dumnezeu că a binecuvântat apariția cărții de față și în a
        VI-a ediție și rămân recunoscător tuturor colaboratorilor cunoscuți și anonimi.</p>
    <p class="heading">Fie ca și prin aceasta să se preamărească Dumnezeu, să se întărească
        dreapta credință și să se îndemne fiii Bisericii noastre Ortodoxe la o trăire morală în
        Hristos cât mai înaltă.</p>
    <p class="heading">Arhimandrit IOANICHIE BĂLAN</p>
    <p class="heading">Sfânta Mănăstire Sihăstria Anul mântuirii, 2002</p>
    <h1>O VEDENIE ÎNFRICOȘATĂ ÎMPOTRIVA AVORTURILOR</h1>
    <p class="heading">Într-una din zile a venit la duhovnic o femeie gravidă cu primul copil să
        se mărturisească, și a spus: Părinte am venit să mă mărturisesc că am o mare tulburare
        și neliniște cu soțul meu. care este om rău și fără credință în Dumnezeu. Îmi spune
        mereu să nu-i fac copii, căci copii sunt "salba dracilor". Mă amenință că dacă nu
        avortez, mă lasă ori are să mă omoare. Dar eu i-am spus că mai bine vreau să mor decât
        să fac crimă, omorând copilul pe care Dumnezeu voiește să mi-l dea. Eu vreau să fiu
        mamă, nu criminală. Dar el mereu mă înjură și mă amenință cu moartea și nu mai știu ce
        să fac.</p>
    <p class="heading">A întrebat-o preotul:</p>
    <p class="heading">- Ești cununată cu el?</p>
    <p class="heading">- Da, părinte. Iar el i-a zis:</p>
    <p class="heading">- Postește după puterea ta, roagă-te și mergi la biserică. Prin aceste
        fapte bune ai să-l faci bun și pe el, după mărturia Apostolului Pavel, care zice că se
        sfințește bărbatul necredincios prin femeia credincioasă și invers!</p>
    <p class="heading">După ce s-a mărturisit femeia curat de toate păcatele ei a zis:</p>
    <p class="heading">- Părinte, te rog să-mi dai un canon să-l fac, ca bunul Dumnezeu să
        schimbe gândurile cele rele ale bărbatului meu, că doar ne-am căsătorit din dragoste și
        cu buna înțelegere a noastră și a părinților; și nu era așa ca acum, că n-aș fi mers
        după el în veci!</p>
    <p class="heading">Preotul i-a spus:</p>
    <p class="heading">- Soră, dacă voiești să faci canon, te sfătuiesc să iei pe Maica Domnului
        ocrotitoare în viața ta, că Ea are mare trecere înaintea Preasfîntei Treimi; mai mult
        decât toți sfinții lui Dumnezeu. Fă cum te-am învățat și, pe lângă aceasta, să citești
        în fiecare dimineață Acatistul Maicii Domnului și seara cinstitul ei Paraclis. După
        terminarea rugăciunii, să pomenești și pe soțul tău, ca să-i dea Dumnezeu gând bun și
        să-l întoarcă la calea cea bună.</p>
    <p class="heading">Femeia a primit cu mare bucurie sfatul și canonul și s-a făgăduit că-l va
        face cu toată sârguința.</p>
    <p class="heading">După două luni de zile a venit iar femeia și a zis:</p>
    <p class="heading">- Părinte, mare minune s-a întâmplat cu mine. Am făcut toate cum m-ați
        învățat și am pomenit cu lacrimi la rugăciune pe soțul meu Ioan și iată ce mi s-a
        întâmplat: într-o seară, fiind tare obosită, mi-am făcut rugăciunile de seară și
        paraclisul Maicii Domnului cu candela aprinsă înaintea sfintei icoane și, adormind
        puțin, am avut o vedenie înfricoșată: se făcea că mă aflu pe o vale frumoasă între două
        rânduri de munți care se terminau cu piscuri înalte de stânci. Între munți era o
        șosea.</p>
    <p class="heading">Mergând pe acest drum frumos și aruncân-du-mi privirea, am văzut că la
        marginea pădurii erau niște arbori de foc și la fiecare arbore, era legată cu funii de
        foc câte o femeie; toate țipau groaznic și se zvârcoleau, că de la spate le ardeau
        arborii aceia de jăratic aprins, de care erau legate. Apoi am văzut că de pe munți au
        venit niște vulturi de foc care, cu ghearele lor și cu ciocul, se așezau pe pieptul
        acelor femei și le mâncau sânii, până li se vedeau oasele, apoi zburau din nou în munți,
        iar ele răcneau îngrozitor și cereau ajutor de la Dumnezeu. Sânii acelor femei în puțină
        vreme au crescut înapoi și îndată vulturii aceia înfocați iar veneau și le mâncau sânii.
        Femeile acelea răcneau foarte tare și se zvârcoleau în chinurile acelea mari și amare.
        Eu, văzând acestea, eram foarte îngrozită și înspăimântată, fiind singură pe acel drum.
        Căutând și de cealaltă parte a șoselei, am văzut același lucru. În fața acestei
        groaznice priveliști, am căzut în genunchi și mă rugam Mântuitorului nostru Iisus
        Hristos și Preacuratei Sale Maici, să mă scoată de acolo că mă temeam foarte mult, ca nu
        cumva acei vulturi înfocați să vină și la mine și să mă sfâșie ca pe femeile acelea,
        căci eram singură în acel loc. În timp ce mă rugam, văd venind un om în urma mea - și
        m-am bucurat foarte mult, sperând să-mi fie de mare ajutor în călătoria mea prin această
        groaznică priveliște.</p>
    <p class="heading">Când a ajuns la mine acel om, mi-a zis: "Vezi, femeie, ce se întâmplă
        aici?" Eu, luând îndrăzneală, am întrebat: "Te rog, omule, unde sunt eu aici?" Iar el
        mi-a răspuns: "Aici ești unde a binevoit Dumnezeu să fii, ca să vezi chinurile acestor
        femei care fac avorturi și n-au voit ca să le sugă pieptul copiii lor, ci îi ucid, fiind
        mai rele decât fiarele și târâtoarele pământului; de aceea le vor mânca sânii acești
        vulturi de foc în vecii vecilor. Că animalele, oricât de sălbatice ar fi și oricât de
        veninoase, nu numai că nu-și omoară puii lor, ci îi și apără foarte mult, chiar cu
        prețul vieții. Iată aceste femei blestemate pe care le-a ajuns urgia cea dreaptă a lui
        Dumnezeu, cum se ard din spate, iar din față le sfâșie sânii acești vulturi ai mâniei
        lui Dumnezeu. Că ele n-au voit să-și nască copiii care s-au zămislit în pântecele lor,
        prin puterea lui Dumnezeu. De aceea, așa se vor chinui în vecii vecilor".</p>
    <p class="heading">Apoi mi-a zis: "Și tu ajungeai tot aici să te chinuiești, dacă ascultai
        de sfatul bărbatului tău cel tiran și fără frică de Dumnezeu. Că dacă ai fi ascultat de
        el și mergeai la doctor să ucizi copilul, chiar atunci, în vremea avortului, ai fi murit
        în mâinile doctorului, pentru mânia cea dreaptă a lui Dumnezeu. Iar dacă ai ascultat de
        duhovnicul tău și te-ai rugat la Maica Domnului, Ea a mijlocit pentru tine la
        Mântuitorul nostru Iisus Hristos, să nu te lase să cazi în această crimă".</p>
    <p class="heading">Acestea mi le-a spus acel tânăr cu care mergeam. Privind spre dreapta
        șoselei, am văzut un singure arbore de foc în marginea pădurii, de care nu era legat
        nimeni. Atunci tânărul mi-a zis: "Aici era locul tău, dacă ucideai și tu pruncul pe
        care-l ai în pântece". Zicând acestea, m-am trezit în patul meu plângând foarte. Auzind
        soțul meu din camera lui, a venit repede și m-a întrebat: "Ce ai femeie, de ce plângi,
        ce ți s-a întâmplat?" Iar eu i-am spus toate acele lucruri înfricoșate, pe rând, așa cum
        le-am văzut și nu mă puteam opri din plâns. Iar el mi-a zis: "Fă ce știi, că de acum
        înainte eu nu te voi mai îndemna să faci avorturi și-mi pare rău că te-am sfătuit la
        aceste lucruri". Din ziua aceea m-a lăsat în pace.</p>
    <p class="heading">El, fiind mustrat de conștiință, s-a dus la duhovnic și s-a mărturisit,
        cerându-și canon pentru păcatele sale și mai ales pentru crima ce era să o facă prin
        uciderea pruncului său.</p>
    <p class="heading">Am însemnat această povestire înfricoșată, ca să fie spre folosul și
        trezirea femeilor ce își ucid în pântece pruncii lor cei nevinovați, și să știe ce le
        așteaptă după moartea lor.</p>
    <h1>DASCĂLUL NECULAI DUMITRIU</h1>
    <p class="heading">Un nume cunoscut în părțile locului și apreciat de numeroși preoți,
        călugări și credincioși - mai ales între cele două războaie mondiale - a fost acela al
        dascălului Neculai Dumitriu.</p>
    <p class="heading">Născut și crescut în satul Borlești, Neamț, unde și-a întemeiat și un
        cămin model pentru toți, dascălul Neculai Dumitriu, așa cum îl știu consătenii, a fost
        cântăreț de biserică toată viața sa. Acolo în locașul lui Dumnezeu, închinat Sfântului
        Spiridon, făcătorul de minuni, lăuda el pe Dumnezeu și pe toți sfinții Lui. Glasul său
        dulce, armonios, smerit și plângător, desfată inimile, mângâia sufletele amărâte ale
        sătenilor, scotea multe lacrimi din ochii credincioșilor și se ridica spre cer, ca o
        rugăciune de seară.</p>
    <p class="heading">Până în anul 1918, dascălul Neculai Dumitriu, om cu vază și cu cinste în
        sat, a fost totodată și notarul comunei Borlești, fiind foarte sârguitor în toate:
        creștin model, cântăreț renumit la biserică, gospodar și cetățean de frunte.</p>
    <p class="heading">Dar după ascunsele judecăți ale lui Dumnezeu, se îmbolnăvește în vara
        anului 1919 și este internat de urgență la spitalul din Roznov. Toți spuneau că nu mai
        este vreo salvare pentru el. Într-adevăr, ajunge în comă și apoi în nesimțire. "A murit
        Neculai Dumitriu din Borlești", au comunicat doctorii, "veniți și-l luați acasă".</p>
    <p class="heading">"Dumnezeu să-l ierte", rostea fiecare cu lacrimi în ochi, "că tare mai
        era bun și credincios".</p>
    <p class="heading">Dar iată că se petrece o minune neașteptată. Pe când îl îmbrăcau în haine
        de înmormântare și-l așezară în sicriu, deodată el se deșteptă ca dintr-un somn adânc.
        Era foarte înspăimântat și schimbat la față. Rostea cuvinte fără legătură și privea de
        jur-împrejur uimit.</p>
    <p class="heading">- Unde sunt eu aici?, a întrebat el.</p>
    <p class="heading">- La spitalul din Roznov, tată!, i-au răspuns copiii. Nimeni nu știa ce
        să creadă, ce să întrebe, ce să facă. Vestea aceasta s-a auzit în foarte scurt timp în
        tot spitalul, pe stradă, în sat, peste tot.</p>
    <p class="heading">- A înviat dascălul Neculai Dumitriu!, spuneau unii către alții.</p>
    <p class="heading">- Oare este posibil una ca aceasta?, se întrebau sătenii. Unde o fi fost
        sufletul lui atâtea ceasuri? în iad sau în Rai?!</p>
    <p class="heading">- Oameni buni, nu vă alarmați, spuneau doctorii, el nu murise de-a
        binelea, ci a fost numai leșinat; iar din cauza răcelii din morgă, s-a deșteptat la
        viață. Scoateți-l afară la aer, purtați-l încet; este foarte slăbit. Luați-l culcat
        să-și mai revină. Să-i mai facem o injecție, adăugară doctorii.</p>
    <p class="heading">- Nu! Lăsați-l în pace, au răspuns rudele lui. L-ați omorât voi cu
        doctoriile. Dacă Dumnezeu l-a înviat din nou, este al nostru de acum.</p>
    <p class="heading">Și l-au luat acasă.</p>
    <p class="heading">Minunea era săvârșită. Dascălul Neculai Dumitriu se simțea tot mai bine.
        Dragostea familiei și mai cu seamă rugăciunile lui cu credință l-au readus la viață,
        i-au dat putere să cânte din nou la biserică, să lucreze, să se bucure, să trăiască
        printre oameni. Dar el parcă nu era mulțumit. Tăcea mereu, nu râdea deloc, vorbea foarte
        puțin și plângea adeseori. Cum deschidea gura să vorbească, începeau și lacrimile să-i
        curgă pe fața lui.</p>
    <p class="heading">- De ce plângi, tată, așa? Te simți bolnav? Sau poate ai văzut dincolo
        ceva înfricoșat?!</p>
    <p class="heading">- Dragii mei, zise el, chemați pe părintele până la noi!</p>
    <p class="heading">L-au chemat și s-a spovedit, i-a spus toată taina pe care i-a
        descoperit-o Dumnezeu în ceasurile acelea de grea încercare. El ar fi dorit să nu mai
        spună nimănui afară de spovedanie, dar preotul i-a dat voie și chiar poruncă, să spună
        tuturor minunea spre slava lui Dumnezeu și folos duhovnicesc. Astfel, toate rudele,
        prietenii și cunoscuții, cu cei ai casei stăruiau mereu în jurul lui cu aceste
        întrebări:</p>
    <p class="heading">- Spune-ne, frate Nicolae, unde ai fost cu sufletul după ce ai ieșit din
        trup, și ce ai văzut acolo?</p>
    <p class="heading">Atunci el răspundea:</p>
    <p class="heading">- Dragii mei, după ce am ieșit din trup, am văzut o ceată mare de
        diavoli, foarte înfricoșați la vedere, care căutau să mă apuce și strigau asupra mea că
        am făcut cutare și cutare păcat și nu m-am spovedit la preot. Iar eu plângeam de mare
        frică și ceream ajutorul Sfântului Nicolae. Apoi, a venit la mine un bătrân cuvios, cu
        toiag de aur în mână și mi-a zis: "Vino după mine, că am venit să-ți ajut". Și m-a dus
        să-mi arate toate muncile iadului, acolo unde se muncesc păcătoșii.</p>
    <p class="heading">- Ce munci ai văzut acolo, frate Neculai?, îl întrebau necunoscuții?</p>
    <p class="heading">Iar el răspundea cu lacrimi: Mai întâi m-a dus prin niște locuri
        întunecoase, cu stânci și cu pietre, cu cărări înguste și fără verdeață. Deodată, am
        văzut în vale un lac mare fără margini, plin de catran și cu viermi neadormiți. Iar în
        el se chinuiau nenumărate suflete omenești. Unii erau până la glezne, alții până la
        brâu, alții până la gură în catran, și viermi îngrozitori îi mâncau pe ei. Tot lacul
        acela foia de viermi. Le intra pe gură, pe nas și pe urechi și le rodea carnea cu răni
        nevindecate. Și auzeam un țipăt mare și foarte groaznic: "Vai!</p>
    <p class="heading">Vai! ajutați-ne, fraților! Scoateți-ne de aici! Nu ne lăsați,
        fraților!".</p>
    <p class="heading">- Cine sunt aceștia care se muncesc aici, sfinte al lui Dumnezeu?, am
        întrebat pe acel cuvios.</p>
    <p class="heading">- Aici viermele lor nu doarme, a răspuns el, iar aceștia sunt cei care au
        zăcut în desfrânări, în beții, în jocuri și în ucideri, și așa se vor munci aici în
        veci.</p>
    <p class="heading">Am mers mai departe, printre stânci înfricoșătoare și am văzut în vale o
        moară de foc, cu roată de foc, care era purtată de un râu de foc. Și în ea se măcinau
        mulțime de capete omenești care strigau deznădăjduite și cereau ajutor.</p>
    <p class="heading">- Ce păcate au făcut aceștia care se chinuiesc aici?, am întrebat eu plin
        de mare frică.</p>
    <p class="heading">- Aceștia sunt cei care măcinau Duminica și în sărbători, care lucrau la
        câmp și alte treburi făceau și care au luat îndoit de la săraci, de la văduve și
        orfani.</p>
    <p class="heading">Am mers mai departe și în alt loc am văzut niște hambare de foc uriașe și
        mulți păcătoși care ardeau în ele.</p>
    <p class="heading">- Dar aceștia ce păcate au, sfinte al lui Dumnezeu?</p>
    <p class="heading">- Aceștia au furat din avutul altora grâu, bucate, bani, păsări, animale
        și munca celor necăjiți; și așa se vor chinui în veci.</p>
    <p class="heading">Apoi am ajuns la poalele unui munte mare, într-un loc groaznic, unde
        femei se chinuiau și țipau, cerând ajutor, dar nimeni nu le auzea.</p>
    <p class="heading">- De ce sunt chinuite aici aceste femei, plăcutule al lui Dumnezeu?</p>
    <p class="heading">- Acestea sunt femeile care nu au vrut să nască toți copiii, ci i-au ucis
        prin avorturi. Apoi nici canon n-au făcut și, de aceea, se vor munci aici în vecii
        vecilor.</p>
    <p class="heading">Am văzut și alte multe locuri înfricoșătoare, cu tot felul de munci, cu
        diavoli și nenumărate suflete ce se chinuiau. Și toți țipau de durere și strigau
        deznădăjduiți. Iar eu plângeam de strigătele lor și mă temeam.</p>
    <p class="heading">La urmă am fost dus de cuviosul acela chiar la satana. Acolo m-am
        înfricoșat cel mai tare, că era groaznic la vedere. Stătea pe un scaun uriaș care se
        cutremura sub el. Apoi acela a zis unei slugi: "Ia o suliță de foc și loviți-l în inimă,
        ca să știe că a fost până la noi. Că acesta îmi va face mare rău în lume, căci va spune
        oamenilor tot ce a văzut aici în iad". Acea durere permanent o simt în inimă,
        aducân-du-mi aminte de muncile ce le-am văzut.</p>
    <p class="heading">De acolo ne-am întors înapoi pe unde trecusem, iar pe cale mi-a spus
        cuviosul acela aceste cuvinte:</p>
    <p class="heading">- Iată, cu mila lui Dumnezeu, te întorci iar în trup. De acum să te
        pocăiești și tu, ca să nu ajungi aici în munci, și să spui și celor ce nu cred ce-i
        așteaptă, dacă nu se vor pocăi și nu-și vor spovedi la preot păcatele lor...</p>
    <p class="heading">Deci, după deșteptarea aceea din morți, dascălul Neculai Dumitriu, a mai
        trăit aproape 30 de ani, însă a avut o viață duhovnicească cu totul aleasă, căci cea mai
        mare parte din avere a împărțit-o la săraci și la biserici. Iar el, împreună cu familia
        lui, trăia în rugăciuni, în lacrimi, în post, în citirea Sfintei Scripturi și în viață
        curată. Mereu se ruga și plângea permanent, dar niciodată căzând în deznădejde, ci
        totdeauna era senin la față, oricând având un cuvânt de mângâiere și de învățătură
        pentru cei pe care îi întâlnea. La biserică cânta așa de duios și mișcător, încât toată
        lumea plângea atunci când cânta el, ba el însuși plângea la rugăciune și la cântare.</p>
    <p class="heading">- Frate Neculai, de ce plâng credincioșii când citești și cânți frăția
        ta?, îl întrebau cei mai apropiați ai lui.</p>
    <p class="heading">- Drăguță, dacă vorbești și cânți din inimă, la inimă merge!</p>
    <p class="heading">Și ce plin era de duhul lui Dumnezeu acest suflet! Permanent era smerit,
        cu lacrimi în ochi, aprins de dragostea lui Dumnezeu și foarte iubitor de biserică și de
        rugăciune. Adesea se mărturisea la preot, se împărtășea și se umplea de darul lui
        Dumnezeu. Iar casa lui era acum casă pentru mulți călători: săraci și călugări. Ieșea
        înaintea fiecăruia și-l chema cu lacrimi în casa lui. "Hai, drăguță, vino în casa
        aceasta să ne bucurăm împreună!" Când vedea preoți sau alte fețe bisericești, intrând în
        ograda lui, îndată ieșea înainte la poartă, deschidea toate ușile și, bătând din palme
        de bucurie, zicea ca un copil:</p>
    <p class="heading">- Iată, vin părinții noștri! Iată, vin părinții noștri!</p>
    <p class="heading">Bătrânul mergea adesea la sfintele mănăstiri. Acolo era cunoscut tuturor.
        Și-l puneau părinții să cânte la biserică, să citească cuvânt de folos și să zică
        psalmii Utreniei. Iar el cânta plângând și citea așa de mișcător, ca nimeni altul.</p>
    <p class="heading">Odată, auzindu-l un egumen îmbunătățit, a zis către frați: "Minunat om
        este acesta, mă răscolește până în adâncul inimii cu cântarea lui!"</p>
    <p class="heading">Altă dată a văzut la trapeza Mănăstirii Sihăstria câțiva frați vorbind în
        timpul cuvântului și le-a zis: "Dacă ne-ar ajuta Bunul Dumnezeu să punem șaptezeci de
        lacăte la gura noastră!".</p>
    <p class="heading">Într-o zi a fost cu frații mănăstirii la lucru în grădină. Și văzând pe
        un frate, anume Constantin Ilie - numele civil al Arhimandritului Cleopa Ilie -, i-a
        spus cu glas proorocesc: "Frățioare, frățioare, frăția ta ai un dar, o chemare de la
        Dumnezeu, căci ești ales să fii păstor duhovnicesc peste locul acesta...". Cu timpul s-a
        împlinit cuvântul său. A ajuns bătrânul și la Sfintele Locuri, unde s-a închinat la
        mormântul Domnului și s-a întors cu mare bucurie în țară.</p>
    <p class="heading">Uneori, când era rugat, povestea tuturor acele înfricoșate munci pe care
        le văzuse. Altă dată, îl întrebau frații:</p>
    <p class="heading">- Frate Neculai, de când îți tremură mâinile?</p>
    <p class="heading">- Știți de când? De când am văzut muncile iadului. De atunci tremur mereu
        de frica aceea, ba și inima m-a durut timp de șapte ani, de când am fost lovit de
        diavol!</p>
    <p class="heading">La sfârșitul anului 1944, odată cu sosirea iernii, se sfârșea plin de
        bucurie și de pace, alesul lui Dumnezeu, dascălul Neculai Dumitriu, în vârstă de aproape
        80 de ani. A fost înmormântat în cimitirul satului, plâns de mii de credincioși, de
        preoți, de călugări, de săraci și de cerșetori.</p>
    <h1>PEDEAPSA CELOR CARE HULESC SFINTELE ICOANE</h1>
    <p class="heading">În vara anului 1991, o femeie sectantă din comuna Frătăuți - Suceava s-a
        dus la soacra ei, o creștină foarte evlavioasă, bolnavă. Nora, văzând pe perete o icoană
        mare, frumoasă a Maicii Domnului, la care se ruga bătrâna ziua și noaptea cu lacrimi,
        i-a zis cu mânie: "Mamă, nu te mai închina la icoane, căci icoanele sunt idoli!" Apoi,
        pornindu-se cu furie, a luat icoana de pe perete și a aruncat-o în sobă, fiind jeratic
        mult, și a ars sfânta icoană. Atunci, bătrâna a plâns și cu lacrimi i-a zis din patul
        suferinței: "Eu sunt bolnavă și neputincioasă, și nu pot să-ți fac nimic, dar o să te
        ardă Maica Domnului. Tu vei vedea!"</p>
    <p class="heading">Aceasta s-a întâmplat într-o sâmbătă. După o săptămână, nora sectantă
        făcea mâncare la o nuntă, ca bucătăreasă. Cum așeza mâncarea la foc și cocea pâine în
        cuptor, deodată o limbă de foc a ieșit din gura cuptorului, i-a aprins hainele și în
        câteva clipe a ars toată în flăcări, în strigăte cumplite de durere. Până au venit
        oamenii s-o salveze, era deja moartă. Numai o parte din oase au mai putut aduna. De
        această grea pedeapsă s-au cutremurat toate satele din jur. Iată cum pedepsește
        Dumnezeu pe cei ce hulesc Biserica, preoții, Sfânta Cruce și Sfintele Icoane. Acea
        femeie, nu numai că hulea cele sfinte, ci a căutat să le profaneze și să le distrugă.
        Aceeași soartă vor avea toți cei ce hulesc credința ortodoxă apostolică și toate cele
        sfinte. "Așa să fie!"</p>
    <h1>O ALTA ÎNTÂMPLARE ȘI PEDEAPSĂ ASEMENEA</h1>
    <p class="heading">Un bărbat sectant din Frătăuții de Sus, județul Suceava, ura de moarte
        cele sfinte ale Bisericii, adică preoții, icoanele, Sfânta Cruce și hulea și pe Maica
        Domnului. Aflându-se într-un sat vecin, între mulți creștini ortodocși, s-a luat la
        discuție cu ei, ocărându-i că se închină la idoli, pentru că cinstesc sfintele icoane.
        Apoi, pornindu-se din lucrarea diavolului, a luat de la cineva o icoană a Maicii
        Domnului și a călcat-o în picioare înaintea tuturor, zicând: "Iată, nimeni nu are ce-mi
        face, că icoanele sunt idoli. Să vedem ce o să-mi facă mie Măria, că a fost o femeie ca
        toate femeile cu mai mulți copii!"</p>
    <p class="heading">Oamenii uimiți și supărați de acest gest diavolesc, credeau că este beat
        sau că este stăpânit de un demon.</p>
    <p class="heading">Apoi acel hulitor s-a urcat într-o mașină mică a fratelui său și s-a dus
        în satul din apropiere. Când a coborât din mașină, chiar în fața casei lui, a venit o
        altă mașină cu viteză, l-a lovit greu și i-a rupt ambele picioare mai sus de genunchi.
        Rudele l-au dus repede la spital la Rădăuți, dar după trei ore a decedat, dându-și
        sufletul în mâinile diavolilor. Așa mor hulitorii de Dumnezeu, care urăsc Biserica și pe
        sfinți.</p>
    <h1>MOARTEA ÎNFRICOȘATĂ A UNEI VRĂJITOARE</h1>
    <p class="heading">În Munții Apuseni a trăit o femeie desfrânată și vrăjitoare vestită în
        partea locului. O chema Minerva, trăia în Izvorul Ampoiului, județul Alba. Această
        femeie, nefiind căsătorită, a născut trei copii cu trei bărbați, a făcut multe avorturi
        și a păcătuit mult, nepurtând grijă de sufletul ei. Ba făcea vrăji și cu veșminte
        preoțești.</p>
    <p class="heading">Din noiembrie 1998 s-a îmbolnăvit foarte tare, trupul i s-a umplut de
        răni, carnea a început să-i putrezească, încât o mâncau viermii de vie. Dar nici în
        ultima clipă n-a vrut să se spovedească. La 9 iunie 1999 a murit în chinuri groaznice,
        în vârstă de 70 de ani.</p>
    <p class="heading">Îndată ce a murit, chipul i s-a desfigurat cu totul și a luat o
        înfățișare înfricoșătoare, încât rudeniile au acoperit-o cu o pânză, pentru că lumea se
        speria de ea. Trupul i s-a umflat atât de tare, încât nu mai încăpea în sicriu și a
        trebuit să fie tăiată la burtă. Mirosea foarte greu și nimeni nu putea să stea lângă
        ea.</p>
    <p class="heading">Aceasta a fost o pedeapsă de la Dumnezeu, pentru că a fost vrăjitoare, a
        trăit în păcate mari și a murit nespovedită, nepurtând grijă de sufletul ei.</p>
    <p class="heading">Doamne, izbăvește-ne pe toți de o moarte cumplită ca aceasta!</p>
    <h1>SCULPTORUL GHEORGHE GHEORGHIȚĂ</h1>
    <p class="heading">Acest creștin cu suflet mare și cu talent de sculptor bisericesc tot atât
        de mare, era cunoscut de toată lumea din Târgu Neamț și din partea locului. Creștin ales
        născut în Pipirig, tată a șase copii, sculptor neîntrecut și mare trăitor mistic rar
        întâlnit în ținutul Neamț, el lucra mult pentru biserici și mănăstiri. Făcea străni,
        cruci, troițe sculptate în lemn de tei și stejar, care și astăzi împodobesc sfintele
        biserici. Dar el nu lucra pentru bani sau laudă, ci pentru slava lui Dumnezeu. De aceea
        nu se grăbea la lucru, ci lucra cu măsură, ca pentru Dumnezeu, apoi făcea o pauză; se
        mai ruga și citea câte un capitol din Sfânta Scriptură sau din alte cărți sfinte.</p>
    <p class="heading">La atelierul său de lucru se aflau două cărți sfinte permanent deschise.
        în dreapta era Biblia, iar în stânga sa era Filocalia. Și nu trecea o zi tară să
        citească câte două-trei capitole din aceste două cărți sfinte și mântuitoare de suflet.
        Apoi a fost închis și persecutat mai mulți ani, pe motiv că ținea la Biserică și Neam,
        fiind nevinovat. În închisoare a fost un model viu de comportament, iar când a fost
        eliberat, s-a întors mai tare în credință. Ba îi părea rău că nu se mai putea ruga ca în
        închisoare.</p>
    <p class="heading">Ajungând bătrân și bolnav, în toamna anului 1984 s-a strămutat la Hristos
        cu pace, pentru a-L slăvi neîncetat pe Tatăl, pe Fiul și pe Sfântul Duh.</p>
    <h1>OMUL NU VA TRĂI NUMAI CU PĂINE, CI CU TOT CUVÂNTUL LUI DUMNEZEU</h1>
    <p class="heading">Comuna Pângărați - Neamț a fost binecuvântată de Dumnezeu cu un creștin
        smerit și evlavios, în persoana învățătorului Gheorghe Gârbuleț, născut în 1910.</p>
    <p class="heading">În timpul celui de-al doilea război mondial, Gheorghe Gârbuleț a fost
        trimis pe front. În timpul luptelor din Caucaz i s-a pus pistolul la gât și a fost
        împușcat. Dar, prin minune, a scăpat cu viață. După ce stă în spital vreo șase luni de
        zile, este lăsat la vatră ca invalid de război, dar este reîncorporat în 1944 în timpul
        luptelor de la Neamț, unde cade prizonier. Este trimis în lagărul de la Oranki, unde stă
        trei ani de zile, primind toate ca din mâna lui Dumnezeu. Despre acești ani el
        povestește:</p>
    <p class="heading">"Acolo l-am cunoscut cu adevărat pe Dumnezeu. Eram în lagăr și Părintele
        Dimitrie Bejan ne tâlcuia dintr-o Biblie, care prin minune Dumnezeu a păzit-o de n-au
        pus-o pe foc, căci în fiecare săptămână ne făceau percheziție. Eram câte 70-80 înscriși
        pe zi să citim o pagină din Biblie. Aici am înțeles cuvântul că omul nu va trăi numai cu
        pâine, care nu era în lagăr, ci cu tot cuvântul lui Dumnezeu".</p>
    <p class="heading">După ce iese la pensie, profesorul Gheorghe Gârbuleț, cu binecuvântarea
        preotului paroh, face o frumoasă misiune ortodoxă în satul Pângărăcior- Neamț, mai ales difuzând cărți sfinte de tot felul, din casă în casă.
        Apoi citește duminica cazania la biserică. Merge pe la copii și bolnavi; sfătuiește,
        învață, mângâie și face milostenie.</p>
    <p class="heading">Viața lui este un continuu apostolat, o jertfă de trei sferturi de secol,
        de mărturisire a Evangheliei lui Hristos, de misiune, de milostenie și slujire
        sfânta.</p>
    <p class="heading">Ce altă misiune și slujire ortodoxă mai frumoasă poate face cineva ca
        acest smerit creștin și frate în Hristos? De aceea îl recomandăm de model tuturor
        creștinilor care vor să se mântuiască. Căci fără jertfă, fară osteneală și renunțare la
        cele de pe pământ, nu ne putem mântui.</p>
    <p class="heading">Bunul nostru Mântuitor să primească jertfa, lauda, statornicia și buna
        credință a plăcutului său, Gheorghe, ca să fie îndemn, lumină și călăuză ortodoxă pentru
        toți care cred în lumină și în învierea Domnului.</p>
    <h1>CUM PUTEM SCĂPA DE SECTANȚI?</h1>
    <p class="heading">Satul Voinești, județul Iași, a fost asaltat acum patru ani de sectanți,
        ziua în amiaza mare.</p>
    <p class="heading">Era în vara anului 1995. Lumea era plecată la câmp și satul rămăsese
        aproape pustiu. Doar bătrânii și copiii stăteau pe lângă casă.</p>
    <p class="heading">Dar, iată că ziua vine un autocar străin cu 50 de sectanți, ca să-i tragă
        pe ortodocși la secta lor. Umblau din casă în casă, promiteau daruri, amenințau și
        huleau cele sfinte. Aceasta o făceau cu aprobarea primarului și a organelor locale, fară
        să consulte și preotul satului.</p>
    <p class="heading">Cineva îi spune preotului. Părintele aleargă la biserică, strigă după
        ajutor și caută oameni să scoată lupii dintre oi. Însă satul era aproape gol de oameni.
        Atunci preotul a apelat la ultima soluție: să tragă clopotele mult, până se vor aduna
        oamenii! Auzind oamenii clopotele, au lăsat lucrul și au venit repede la biserică. Apoi
        au alungat cu asprime pe sectanți, încât multă vreme nu vor mai îndrăzni să facă
        prozelitism aici.</p>
    <p class="heading">Dumnezeu să acopere țara noastră de gurile hulitoare ale ereticilor și să
        ne miluiască pe toți după mare mila Sa.</p>
    <h1>SFÂRȘITUL MINUNAT AL PĂRINTELUI MAXIM</h1>
    <p class="heading">În anul 1952, Arhimandritul Maxim Bâtâcă, fost duhovnic în Mănăstirea
        Agapia, se face schimnic și se retrage în obștea Mănăstirii Sihăstria, fiind
        bătrân.</p>
    <p class="heading">Nevoința sa era aceasta: lua parte regulat la toate slujbele bisericii de
        zi și noapte, fiind mare protopsalt și tipicar; mânca odată pe zi în cursul săptămânii
        regim vegetarian, iar sâmbăta și în sărbători mânca cu obștea; citea o psaltire pe zi și
        nu mânca până nu o termina de citit.</p>
    <p class="heading">Această rânduială a păstrat-o cu sfințenie până la sfârșitul vieții sale,
        având ca duhovnic pe vestitul părinte, Ieroschimonahul Paisie Olaru.</p>
    <p class="heading">La 23 noiembrie, 1962, Părintele Maxim s-a dus la Domnul. Ceasul morții
        l-a găsit rugându-se lui Dumnezeu. Citea la Psaltire în chilie, pe la ora două
        dupăamiază, șezând pe obișnuitul său scăunel. Apoi, încet, a lăsat capul în jos, ca și
        cum ar fi adormit, iar degetul său a rămas pe primul verset din psalmul 72, care zice:
        Cât de bun este Dumnezeul lui Israel, cu cei drepți la inimă. În clipa aceea Părintele
        Maxim și-a dat duhul în mâinile Domnului!</p>
    <p class="heading">Auzind părinții, au alergat la chilia lui împreună cu duhovnicul său,
        Ieroschimonahul Paisie, și toți se uimeau și dădeau slavă lui Dumnezeu că bătrânul
        stătea mort pe scaun, fără să cadă.</p>
    <p class="heading">Atunci toți au început să plângă și și-au dat seama cât de puternică este
        citirea Psaltirii, care, odinioară, se citea neadormit prin mănăstiri, prin sihăstrii și
        chilii pustnicești, precum și în casele credincioșilor.</p>
    <h1>VIAȚA SFÂNTĂ A LUI IOAN DAVID</h1>
    <p class="heading">Acest creștin, aproape necunoscut, s-a născut în anul 1920 în satul Plai,
        comuna Strungari, județul Alba, din părinți săraci și foarte evlavioși. Rămas orfan la
        vârsta de trei ani, a fost crescut de o mătușă, în frica lui Dumnezeu, fiind dat la
        școală.</p>
    <p class="heading">Toată viața lui a fost păstor de oi. Păștea oile lui și ale oamenilor din
        sat și se ruga neîncetat, repetând fie "Tatăl nostru", fie "Doamne Iisuse...", fie
        "Doamne miluiește".</p>
    <p class="heading">Trăia ca un pustnic, izolat de lume; avea adăpost un bordei în pădure,
        mânca numai pesmeți, făcea nenumărate metanii și slăvea pe Dumnezeu ziua și noaptea.
        Atât de mult iubea liniștea, tăcerea și singurătatea, încât foarte rar se întâlnea cu
        oamenii. Își iubea oile în mod deosebit și pe toate le chema pe nume; iar lupii și hoții
        niciodată nu i le-au răpit.</p>
    <p class="heading">Acest creștin ales a avut în tinerețe povățuitor pe un sihastru ales,
        anume Simeon, care se nevoia într-o chilie pustnicească, nu departe de satul Plai, și
        era înaintevăzător.</p>
    <p class="heading">În anul 1943, monahul Simeon s-a mutat la Domnul și în chilia lui a venit
        un alt sihastru, monahul Varsanufie Scriban, de loc din nordul Moldovei. Acesta s-a
        nevoit 26 de ani în acea chilie, având ca ucenic pe smeritul pustnic Ioan David.</p>
    <p class="heading">Atât de mult a sporit duhovnicește acest frate, încât, pe lângă
        neîncetata rugăciune, a dobândit și darul înainte-vederii, cunoscând cele viitoare, și
        era plin de smerenie și înțelepciune duhovnicească.</p>
    <p class="heading">La 7 ianuarie, 1995, când se prăznuiește Sfântul Ioan Botezătorul,
        fericitul Ioan David, după câteva luni de suferință, și-a dat sufletul în brațele lui
        Hristos, fiind cinstit de localnici ca un mare rugător și sihastru din Carpați.</p>
    <h1>CUM A ISPITIT DIAVOLUL PE FRATELE GHEORGHE ILIE</h1>
    <p class="heading">Fratele Gheorghe Ilie din Mănăstirea Sihăstria era unul din frații mai
        mari ai părintelui Cleopa Ilie. Intrat în viața monahală la Schitul Cozancea - Botoșani,
        ca ucenic al Ieroschimonahului Paisie Olaru, de la început s-a arătat ca un tânăr
        înțelept, cu minte de om bătrân, fiind foarte evlavios și râvnitor de Dumnezeu.</p>
    <p class="heading">Odată și-a luat Ceaslovul și câteva lumânări și s-a dus în pădure să se
        roage singur, fără binecuvântare. În chilie a lăsat un bilețel pe care scria: "Părinte
        Paisie, iartă-mă că mă duc în pădure pentru cinci zile să mă pocăiesc!". Bătrânul citind
        acest bilet, a zis: Aceasta este o ispită a diavolului, căci a plecat fără
        binecuvântare!"</p>
    <p class="heading">La miezul nopții, pe când bătrânul se ruga, a auzit pe cineva bătând în
        ușă:</p>
    <p class="heading">- Binecuvintează, Părinte Paisie, și mă iartă pe mine, păcătosul!</p>
    <p class="heading">- Cine bate în ușă?, a răspuns bătrânul.</p>
    <p class="heading">- Fratele Gheorghe, păcătosul!</p>
    <p class="heading">- Fratele Gheorghe e plecat în pădure să se pocăiască!</p>
    <p class="heading">- Iartă-mă, Părinte Paisie, că am greșit, și mă primește în chilie.</p>
    <p class="heading">- Dumnezeu să te ierte, frate. Intră și spune-mi ce ți s-a
        întâmplat.</p>
    <p class="heading">Voiam să mă rog cinci zile cu post și priveghere, într-o groapă din
        pădure. Dar pe la miezul nopții aud lângă mine un glas înfiorător: "Ce faci aici? Nu
        știi că ai plecat fără binecuvântare?" Când mă întorc, văd lângă mine un arap uriaș, cu
        chip înfricoșător. Era diavolul. Cuprins de mare frică, am luat Ceaslovul și am fugit la
        chilie.</p>
    <p class="heading">Din ceasul acela fratele Gheorghe, numit la călugărie Gherasim, nu mai
        făcea nimic fără binecuvântare.</p>
    <h1>CUM SE NEVOIA PĂRINTELE GHERASIM</h1>
    <p class="heading">Ne povestea părintele nostru Cleopa Ilie, că fratele său, monahul
        Gherasim, citea noaptea toată Psaltirea și făcea sute de metanii. Iar când îl dobora
        somnul, se lovea singur cu palma peste obraz, zicând cu asprime: "Nu dormi, calule! Nu
        cumva să vină Mirele în miezul nopții și să te găsească dormind!" După ce se întorcea de
        la Utrenie, după miezul nopții, se odihnea trei ore într-un sicriu, făcut
        anume de dânsul. Apoi iar se deștepta repede și își continua rugăciunea de taină în
        chilie, până se făcea ziuă și pleca la ascultare.</p>
    <p class="heading">Pentru aspra lui nevoință, nici un frate nu voia să stea cu el în chilie,
        căci îi cuprinsese pe toți frica. Cu adevărat, mare este puterea rugăciunii și a
        privegherii de noapte, cum spun și Sfinții Părinți. Căci rugăciunea de noapte este de
        aur, cea de dimineață este de argint, iar cea din timpul zilei este de aramă, pentru că
        este amestecată cu grijile acestei vieți și nu mai are strălucirea celei de la miezul
        nopții.</p>
    <h1>EVLAVIA PĂRINTELUI GHERASIM PENTRU MAICA DOMNULUI</h1>
    <p class="heading">Acest călugăr nevoitor avea mare evlavie către Maica Domnului și
        niciodată nu mânca ziua până nu spunea pe de rost toată Psaltirea, acatistul și
        paraclisul Maicii Domnului. Fiind cu ascultarea la vitele Mănăstirii Sihăstria, prin
        anii 1930-l932, își lua în desagă icoana Maicii Domnului și "Viețile Sfinților" și pleca
        cu vacile la păscut în pădure. În poiană agăța icoana Maicii Domnului într-un copac, iar
        el stătea în genunchi și cu lacrimi și metanii citea acatistul și paraclisul Preacuratei
        Fecioare, tară să știe nimeni nevoința lui. Odată, a trecut pe acolo pădurarul și,
        văzându-l plângând așa de tare, l-a întrebat cu milă:</p>
    <p class="heading">- Ce ți s-a întâmplat, părinte, de plângi așa tare?</p>
    <p class="heading">- M-am lovit la un picior și mă doare tare, a răspuns el.</p>
    <p class="heading">- Lasă, părinte, că o să-ți treacă!</p>
    <p class="heading">- Să dea Dumnezeu să-mi treacă!</p>
    <p class="heading">Așa se ostenea bunul călugăr Gherasim și așa își ascundea de ochii
        tuturor nevoința lui, ca să nu-și piardă plata în cer.</p>
    <h1>RĂBDAREA ÎN BOALĂ A PĂRINTELUI GHERASIM</h1>
    <p class="heading">Odată s-a îmbolnăvit tare părintele Gherasim, încât zăcea la pat. Atunci
        i-a zis egumenul:</p>
    <p class="heading">- Să-ți aducem un doctor să te faci sănătos? Iar el a răspuns cu
        lacrimi:</p>
    <p class="heading">- Iertați-mă, dar eu m-am rugat lui Dumnezeu să-mi dea suferință și
        boală, numai să mă mântuiesc. Deci, dacă Dumnezeu a făcut milă cu mine, eu să mă
        împotrivesc voii Lui? Lăsați-mă în mâna și în voia lui Dumnezeu, că boala este spre
        mântuirea celor păcătoși!</p>
    <h1>DE CE PREȚUIA PĂRINTELE GHERASIM SFÂNTA LITURGHIE</h1>
    <p class="heading">Zăcând în suferință grea, părintele Gherasim cerea să fie dus zilnic la
        Sfânta Liturghie. Iar părinții îi spuneau:</p>
    <p class="heading">- Părinte Gherasim, de ce nu stai la chilie în pat, până te faci mai
        bine?</p>
    <p class="heading">Iar bolnavul răspundea:</p>
    <p class="heading">- Iertați-mă pe mine păcătosul, dar am venit să mai ascult o Sfântă
        Liturghie. Cine știe dacă mai ajung sănătos până mâine! Că nici o slujbă nu este mai
        scumpă și mai de nevoie pentru mântuirea lumii decât dumnezeiasca Liturghie. Pentru
        aceea fericiți sunt creștinii care vin permanent și cu credință să asculte în sărbători
        Sfânta Liturghie.</p>
    <h1>CUM A FOST CHEMAT LA MĂNĂSTIRE MONAHUL ILARION</h1>
    <p class="heading">Într-o iarnă pe când Ioan Ionică se întorcea acasă de la lucru, fiind
        singur în timp de noapte, l-au atacat lupii pe câmp. El se apăra de ei cu o creangă de
        copac și se ruga să-l scape Dumnezeu cu viață de o așa moarte cumplită. După două ore de
        oboseală nu se mai putea apăra. Deci, căzând în genunchi, a strigat cu lacrimi și
        credință către Maica Domnului, zicând: "Maica Domnului, dacă mă scapi cu viață din gura
        lupilor, las toate cele din lume și mă fac călugăr!"</p>
    <p class="heading">În clipa aceea s-au auzit glasuri de oameni și venea o sanie cu clopoței.
        Lupii, auzind zgomot, au fugit, iar el a fost dus viu în satul natal, Racova-Bacău. După
        câteva luni de zile s-a dus la Mănăstirea Sihăstria să slujească numai lui Hristos.</p>
    <h1>CUM A IZBĂVIT MAICA DOMNULUI PE MONAHUL ILARION DE ISPITĂ</h1>
    <p class="heading">Prin anul 1920 a venit la Sihăstria un creștin să se facă monah. Îl chema
        Ioan Ionică. Dar după câteva luni diavolul îl chinuia cu întristarea. Permanent plângea
        și cugeta să se ducă în altă mănăstire. Într-o noapte, pe când era în biserică la slujba
        Utreniei și se ruga cu lacrimi la icoana Maicii Domnului, a văzut cu ochii lui cum a
        ieșit din Sfânta icoană o femeie îmbrăcată în alb, care semăna cu chipul Maicii Domnului
        și l-a întrebat:</p>
    <p class="heading">- De ce plângi și ești tulburat, frate Ioane?</p>
    <p class="heading">- Mi-e urât aici și aș vrea să plec în altă mănăstire!</p>
    <p class="heading">- De ce ți-e urât în casa mea? Fii liniștit, roagă-te mai mult și fa
        toate cu dragoste, că de acum nu-ți va mai fi urât niciodată în casa mea!</p>
    <p class="heading">Apoi acea femeie minunată l-a însemnat cu Sfânta Cruce, s-a întors iarăși
        spre icoană și s-a făcut nevăzută. Era Maica Domnului! Din ceasul acela fratele Ioan s-a
        izbăvit de acea grea ispită, s-a liniștit, s-a făcut călugăr iscusit și a fost iconom 20
        de ani în obștea Mănăstirii Sihăstria, fiind iubit de toți, și de frați și de
        Dumnezeu.</p>
    <h1>CUM A VINDECAT MAICA DOMNULUI PE MONAHUL ILARION</h1>
    <p class="heading">Arhimandritul Cleopa Ilie, părintele nostru duhovnicesc, ne povestește
        cum a vindecat Maica Domnului piciorul cangrenat al smeritului monah Ilarion Ionică din
        Mănăstirea Sihăstria și cum i-a vestit sfârșitul cu un an înainte.</p>
    <p class="heading">În primăvara anului 1933, bătrânul călugăr Ilarion a fost trimis la
        pădure să aducă lemne de foc pentru obște. Acolo a fost lovit la un picior și rana s-a
        cangrenat, încât suferea mult și era îngrijit la chilie de fratele Constantin, devenit
        mai târziu Arhimandritul Cleopa.</p>
    <p class="heading">Într-o noapte plângea de durere în patul său și se ruga cu lacrimi,
        zicând: "Maica Domnului, miluiește-mă și-mi ușurează boala, că nu mai pot răbda durerea
        piciorului!" După puțin timp a văzut că intră în chilia lui o femeie foarte
        cuviincioasă, în chipul unei doctorițe din Târgu Neamț și îl întrebă:</p>
    <p class="heading">- De ce plângi, părinte Ilarion?</p>
    <p class="heading">- Doamnă doctoriță, mi-am rupt piciorul și mă doare greu. Simt că voi
        muri curând și plâng că nu m-am pocăit.</p>
    <p class="heading">După ce doctorița aceea minunată s-a atins cu mâna de piciorul lui, l-a
        mângâiat cu aceste cuvinte:</p>
    <p class="heading">- Nu mai plânge, părinte Ilarion. De acum te vindeci la picior și vei mai
        trăi încă un an de zile. După aceea te vei odihni...</p>
    <p class="heading">Apoi a plecat acea sfântă femeie și bătrânul a adormit liniștit. Era
        Maica Domnului. Dimineață bătrânul s-a sculat sănătos din pat, s-a dus la biserică și a
        spus tuturor minunea Maicii Domnului. A mai trăit exact un an de zile, la "Duminica
        izgonirii lui Adam din Rai", părintele Ilarion și-a dat sufletul în mâinile Domnului și
        a fost petrecut de obștea mănăstirii pe ultimul drum până la cimitir.</p>
    <h1>MAICA DOMNULUI AJUTĂ ÎN CEASUL MORȚII PE CEI CU INIMĂ CURATĂ</h1>
    <p class="heading">Ieșind Vasile, fratele Părintelui Cleopa, din biserică după terminarea
        Sfintei Liturghii, i-a apărut înainte o ceată de diavoli cu toiege de foc în mâini și cu
        mare furie îl băteau și strigau: "în zadar te mai rogi, că nu te vei mântui! Tu ești al
        nostru, că ești păcătos!" Atunci tânărul nevoitor a strigat către Preasfânta Fecioară,
        zicând: "Preasfântă Născătoare de Dumnezeu, miluiește-mă și mă scapă de diavoli!" în
        aceeași clipă a apărut Maica Domnului în văzduh, înaintea bisericii și a alungat pe
        diavoli. Apoi i-a zis: "Frate Vasile nu te teme, că de-acum mai ai trei zile și vei veni
        la noi!"</p>
    <p class="heading">Părinții, auzind strigătul lui, l-au întrebat: "Frate Vasile, de ce ai
        strigat așa de tare și te-ai înfricoșat?" Iar el le-a spus cum au venit diavolii și l-au
        bătut cu toiege de foc și cum a cerut ajutorul Maicii Domnului. Apoi, deodată, căzând în
        genunchi, le-a zis: "închipuiți-vă, părinților, că iată Stăpâna noastră a venit! Iată
        Maica Domnului stă deasupra noastră cu Mântuitorul în brațe! Iată, Mântuitorul ne-a
        binecuvântat pe toți și acum se înalță la cer! Mare putere și îndrăzneală are Maica
        Domnului înaintea Fiului ei, Iisus Hristos...!"</p>
    <p class="heading">Părinții s-au închinat cu toții Maicii Domnului, iar egumenul Sihăstriei
        i-a zis: "Frate Vasile, să nu te înșele vrăjmașul, că multe sunt cursele lui!" Iar către
        părinți a zis: "Dacă fratele Vasile se va duce către Domnul după trei zile, cum i-a spus
        Maica Domnului, atunci vedenia aceasta este de la Dumnezeu. Iar dacă nu, atunci este
        amăgit de diavoli!"</p>
    <p class="heading">După trei zile, exact la aceeași oră, tânărul nevoitor Vasile Ilie,
        fratele mai mare al părintelui Cleopa, a adormit în pace, în mai, 1931, intrând în ceata
        drepților.</p>
    <h1>PROFEȚIA UNUI SIHASTRU SFÂNT DESPRE SFÂRȘITUL LUMII</h1>
    <p class="heading">Monahul Galaction Ilie din Mănăstirea Sihăstria, fiind mulți ani păstor
        de oi, umbla cu oile mănăstirii prin toate poienile de munte dintre Sihăstria și Sihla.
        De aceea era cunoscut de mulți călugări sihastri din partea locului.</p>
    <p class="heading">Mergând cu oile pe munte, a întâlnit un sihastru sfânt pe care îl
        cunoștea și l-a întrebat:</p>
    <p class="heading">- Spune-mi, părinte, când va fi sfârșitul lumii?</p>
    <p class="heading">Iar cuviosul sihastru, oftând din inimă, a răspuns:</p>
    <p class="heading">- Părinte Galaction, știi când va fi sfârșitul lumii? Când nu va mai fi
        cărare de la vecin la vecin! Adică, atunci când nu va mai fi dragoste și înțelegere
        creștinească între frați, între rude, între creștini și între popoare! Atunci când nu se
        vor mai iubi oamenii deloc, cu adevărat, va fi sfârșitul lumii. Căci tară iubire și fără
        Dumnezeu nu pot să mai trăiască oamenii pe pământ! Apoi, cei doi sihastri s-au sărutat
        între ei și s-au despărțit.</p>
    <h1>DIAVOLUL UMBLĂ CA UN LEU, CĂUTÂND PE CINE SĂ ÎNGHITĂ</h1>
    <p class="heading">Moșul Gheorghe Luca, care a locuit în Iași, str. Costache Negri 18,
        povestea:</p>
    <p class="heading">"Sunt om bătrân și vă spun adevărul cu frică de Dumnezeu. În luna august
        1974 pe data de 18, am găsit soția moartă - noi nu aveam copii. După ce vecinii m-au
        ajutat și am îngropat-o, mi-era nespus de urât în casă. Nu puteam să stau deloc. Am
        făcut sfânta aghiasmă în casă - tot degeaba. Când venea noaptea, eram singur tare, mai
        ales la somn, cu celelalte mă mai descurcam. Atunci aveam serviciu la mobilă. În jurul
        meu mai aveam oameni de alte credințe și din toată secția au fost doi mai buni de gură
        care mă mângâiau cu vorba și au venit și acasă, făcându-mi anumite treburi. Ei doreau ca
        să mă ajute și eu văzând atâta bunătate la ei, am început a mă da după cum ziceau ei,
        mai ales că ei îmi promiseseră că îmi vor face cunoștință cu o femeie bună și vor fi
        frați cu mine.</p>
    <p class="heading">Văzând eu așa, într-o zi, pe când mă întorceam de la mormântul soției,
        m-am dus pe la unul din acei frați, coleg cu mine, om bătrân. El, bucuros că m-a văzut,
        a mai chemat pe încă unul; mi-a făcut mâncare, am mâncat. La urmă am cântat un fel de
        rugăciuni și eu am vrut să plec, dar ei au insistat să merg la casa lor de rugăciuni de
        pe strada Sărăriei. A doua zi la servici m-am întâlnit cu ei și m-au întrebat iarăși
        când merg cu ei la adunări. Văzând că se țin de capul meu, am zis că mă voi duce și m-am
        dus.</p>
    <p class="heading">Ajuns acolo, am urcat câteva scări, m-am uitat în dreapta și în stânga,
        și am văzut oameni șezând pe bănci. M-am uitat în fundul sălii - ce credeți că am văzut?
        Un leu șezând pe masă. Cum am ajuns eu cu ochii la el, leul a sărit repede jos și a
        început să-i lingă pe cei din față pe mâini și pe obraz. Eu eram foarte conștient,
        vedeam ce face, doream să strig, să mă mișc, dar nici un deget nu-l puteam mișca. Leul a
        trecut pe la spatele meu lingând pe ceilalți și când a terminat de lins o fată s-a
        aruncat pe acel postament unde era masa de pe care s-a coborât și s-a culcat sub masă
        ostenit, lingându-și labele.</p>
    <p class="heading">Atunci eu am început să-mi simt inima, limba și am mișcat mâinile. La
        masă a apărut un om, nu prea înalt, ținând o carte. Eu am început a-mi face cruce cu
        limba și am încercat să văd dacă mă pot mișca ca să pot pleca afară; gura nu o puteam
        deschide, că aș fi strigat disperat. Cu ajutorul lui Dumnezeu m-am putut mișca și m-am
        întors repede. Nu știu cum am coborât scările, cum am deschis ușa, dar am căzut cu fața
        la pământ pe stradă, strigând: «Doamne...!». Au venit niște rătăciți să mă ajute că eram
        acolo la ușa lor. Ei veneau la adunare și eu de-abia scăpasem de la moarte. Dar m-am
        smucit, zicând: «Să mă lăsați singur».</p>
    <p class="heading">Eram așa de speriat încât nu reușeam să ridic mâna să fac sfânta cruce.
        Cu mare greutate am reușit și am mers la tramvai. Eram ca beat, orb, nu vedeam, nu mai
        auzeam, cu greu am nimerit să ajung să iau mașina să mă duc la Părintele Ieronim de la
        Schitul Bucium. Ajuns acolo, am bătut în ușă și a deschis, dar eu am căzut în genunchi,
        strigând: «Părinte, rugați-vă lui Dumnezeu pentru mine, că nu m-a mâncat leul». Strigam
        cu lacrimi încât a fost nevoit preotul să mă ajute el ca să mă liniștesc. Am cerut apă,
        plângeam și cu greu am putut spune ce am pățit.</p>
    <p class="heading">Preotul a luat cartea și crucea și a citit mult, că eu am și adormit
        puțin, dar când m-am deșteptat, preotul a luat patrafirul de pe capul meu și a zis:
        «Scoală, frate Gheorghe». Eu atunci n-am mai fost greoi și fricos, ci m-am sculat ca
        alte dați, am făcut cruce, am sărutat sfânta cruce și cartea -am șezut pe un scaun și am
        putut spune vedenia mea. Preotul a zis: «Frate Gheorghe, să mulțumești lui Dumnezeu că
        nu te-a lăsat pradă diavolului! Acel leu era diavolul, căruia ei se închină, și el se
        bucură de ei, îi linge, că ei nu au pe Dumnezeu, sfânta cruce pentru ei este semn urât,
        defăimare, și nu se închină la icoane. Ei râd de Maica Domnului și de sfinți. Dumnezeu
        ți-a arătat ție astăzi cărui dumnezeu se închină ei. Să nu te mai duci la ei, dar poți
        să le spui și lor ce ai văzut».</p>
    <p class="heading">Am mulțumit și am plecat acasă. La serviciu le-am spus celor ce mă
        invitaseră, dar ei nu voiau să creadă cele spuse de mine. De atunci în flecare zi spun
        Tatăl nostru și merg la Cuvioasa Parascheva".</p>
    <p class="heading">Acum acest moș Gheorghe Luca nu mai este la noi. A plecat la Domnul în
        14.10.1981 și a fost înmormântat în cimitirul Sf. Vasile.</p>
    <p class="heading">În casă avea icoana Maicii Domnului și candelă, în fiecare zi mergea la
        Cuvioasa Paraschiva.</p>
    <h1>ÎNSETAT AM FOST ȘI NU MI-AȚI DAT SĂ BEAU!</h1>
    <p class="heading">Constantin Lupașcu a locuit în Comuna Ștefanești, Județul Botoșani. Era
        un om tare bun și milos, așa cum îl învățase bunica încă din copilărie. Pe timpul când
        se făcea colectivizarea agriculturii, el avea copiii la facultate la Iași. Nu mai putea
        face față cu cheltuielile, încât s-a hotărât să vândă casa cu tot ce avea, și a făcut
        altă casă mai mică pe un teren unde avea via.</p>
    <p class="heading">El se ruga mereu la Dumnezeu mai ales noaptea, punea ceasul să sune și
        se scula la rugăciune. Prin toamna anului 1965 s-a îmbolnăvit grav. El ar fi vrut să
        meargă la fată la Alba Iulia, dar nu se simțea în stare, fiind prea departe. Atunci s-a
        hotărât și a plecat la Iași. Băiatul său, inginerul Ghiță Lupașcu, a mers cu el și l-a
        internat la Spitalul Sfântul Spiridon. A stat internat din octombrie până în decembrie,
        aproape de Crăciun, când a murit.</p>
    <p class="heading">A fost dus la morgă. În timp ce a stat la morgă a simțit că era undeva în
        pădure și tăia nuiele pentru haraci la vie. S-a gândit că s-a rătăcit și nu știa pe unde
        ar putea merge să ajungă acasă. Între timp s-au apropiat de el doi oameni vorbind și
        l-au întrebat:</p>
    <p class="heading">- Cine a tăiat nuiele aici?</p>
    <p class="heading">- Eu, Constantin Lupașcu. Dar vă rog să-mi spuneți pe unde să merg acasă,
        că eu nu știu!</p>
    <p class="heading">Unul din ei a zis:</p>
    <p class="heading">- Fiindcă ai credință, mergi pe cărarea asta. Orice ți s-ar părea că
        strigă sau vei auzi, să nu întorci capul, să nu te uiți și vei ajunge într-un loc, unde
        cineva te va îndrepta mai departe.</p>
    <p class="heading">El a mulțumit și a mers mai departe. A mers mult și când credea că nu mai
        are putere să ajungă, i s-a arătat în față o poieniță. Acolo era o doamnă cu câțiva
        copii în jur. El a salutat-o și a rugat-o să-i spună drumul mai departe. Dar ea l-a
        întrebat:</p>
    <p class="heading">- Cine te-a îndreptat să vii la mine?</p>
    <p class="heading">- Doi oameni.</p>
    <p class="heading">Și i-a spus cum arătau.</p>
    <p class="heading">- Acela era fiul meu și cu Sfântul Petru. Fiindcă ai credință, mergi pe
        cărarea asta, dar orice ți s-ar părea că strigă sau vei auzi, să nu întorci capul, să nu
        te uiți, să nu te abați din drum și vei ajunge acasă, altfel nu ajungi.</p>
    <p class="heading">El a mulțumit și a plecat mai departe, dar avea sete și pe unde mergea,
        apă nu găsea. Într-un târziu trebuia să treacă peste un pârâiaș. Atunci s-a gândit că
        i-a zis să nu se abată din drum, dar totuși a vrut să ia o gură de apă, că nu mai putea
        răbda. S-a aplecat și a luat o gură de apă, dar în gură a simțit vin, și tot atunci a
        auzit un glas din urmă care i-a strigat:</p>
    <p class="heading">- Ei ți-au spus să nu te abați din drum! Ce-ai crezut, că aceea ce curge
        este apă? Acela este vin, că vin ți-ai dat de pomană; apă nu ai!</p>
    <p class="heading">El a răspuns cu capul în jos, în poziția în care se aplecase ca să bea
        apă:</p>
    <p class="heading">- Am săpat, am vrut să fac fântână, dar n-am găsit izvor!</p>
    <p class="heading">Glasul i-a spus:</p>
    <p class="heading">- Du-te înapoi și sapă în grădină la Ominteanca, partea către șosea,
        colțul de răsărit.</p>
    <p class="heading">Vei găsi izvor, faci fântână, pui găleată cu cănită, împrejmuiești și
        lași loc la oameni să ia apă. Vei avea pomană și apă pe lumea asta, altfel nu ai!</p>
    <p class="heading">Când și-a revenit la morgă, încă auzea ecoul cuvintelor: "Nu ai!" Și
        povestea:</p>
    <p class="heading">"Bine că n-a fost ușa încuiată la morgă, că eu am dat un pic cu spatele
        și ușa s-a deschis. Am ieșit afară, apoi am intrat în spital, căci ușa de la intrare era
        deschisă. Așteptam să vină cineva pe sală să-i spun că vin de la morgă să-mi dea ceva de
        îmbrăcat că-mi era frig, însă nimeni nu mă întâmpina. Uitându-mă atent, am văzut puțină
        lumină la o ușă, am bătut acolo și cineva mi-a răspuns să intru.</p>
    <p class="heading">Am spus «Sărut mâna», că era o doamnă care scria ceva la masă, însă ea
        s-a speriat și a fugit. Eu m-am așezat în locul ei și am așteptat. După circa 10 minute
        s-a umplut cabinetul acela de personal sanitar. Medicul de gardă m-a întrebat:</p>
    <p class="heading">- Cine sunteți dumneavoastră? Și de unde veniți la ora asta?</p>
    <p class="heading">Eu murisem după masă și acum era ora două noaptea. Am răspuns așa:</p>
    <p class="heading">- Domnule doctor, eu așa îmi dau seama că am leșinat și m-au dus la morgă
        că eu de acolo vin. Am fost internat aici.</p>
    <p class="heading">Și am spus corect numărul de salon și numărul de pat, pe care le știam
        bine, căci fusesem internat mult timp.</p>
    <p class="heading">- Cum vă numiți?</p>
    <p class="heading">- Constantin Lupașcu.</p>
    <p class="heading">Când s-a uitat doctorul atent pe masă, mi-a văzut foaia de observație.
        S-a uitat în ea și m-a întrebat:</p>
    <p class="heading">- Sunteți tatăl inginerului Lupașcu? -Da.</p>
    <p class="heading">Nu m-a mai întrebat nimic. M-a dus la baie, mi-a dat pijama, halat gros
        și tratament".</p>
    <p class="heading">Constantin Lupașcu a stat internat până în luna martie, când a venit în
        sat, că mai trăia una din surorile sale. A spus acesteia cele relatate mai sus, iar ea
        l-a îndemnat să se ducă acolo să sape așa cum a visat. Dar el a zis că nici nu are
        liniște până când nu va face asta, că mereu îi stăruie în minte gândul acesta.</p>
    <p class="heading">Nici nu era dezghețat bine pământul, când a luat o echipă de fântânari
        care au săpat în locul indicat. N-au săpat mult - 3-4 metri -, iar apa a început să
        năvălească. O apă foarte bună, iar unul din ei mereu trebuia să scoată apă, ca ceilalți
        să poată zidi. Când a văzut că a găsit apă așa cum i-au spus lui, a căzut în genunchi și
        a bătut metanii de bucurie, aducând laude lui Dumnezeu. Apoi a făcut fântâna cu toate
        cele necesare, a sfințit-o și a făcut prăznuirea. După doi ani s-a îmbolnăvit iar și a
        fost internat tot la Iași la Spitalul Spiridon, dar după două luni a murit. L-au ținut
        la morgă mai mult, crezând că va învia iar, dar el se dusese acum la Domnul, la odihna
        cea veșnică.</p>
    <h1>CUM SE BUCURĂ DIAVOLII DE CEI CARE MOR NEPOCĂIȚI</h1>
    <p class="heading">O femeie evlavioasă din Comuna Cozmești, satul Furceni, județul Galați,
        mamă a patru copii, ne-a povestit cu lacrimi cum a murit soțul ei, cu totul
        nepregătit.</p>
    <p class="heading">Era un om slab în credință, nu mergea la biserică și nu-și mărturisea
        păcatele. După mai mulți ani de căsnicie soțul s-a îmbolnăvit. Într-o noapte, diavolul
        l-a îndemnat să se arunce într-o fântână adâncă, nu departe de casa lor. Prin minune a
        scăpat cu viață, dar și-a fracturat coloana.</p>
    <p class="heading">Timp de șapte luni de zile, soția l-a îngrijit la pat cu toată dragostea.
        Dar diavolul urmărea în continuare să-i răpească sufletul. Și iată cum a reușit.</p>
    <p class="heading">Într-o seară din luna decembrie, 1995, soția i-a dat de mâncare la pat,
        în camera lui. Apoi, a încuiat ușa de afară și s-a culcat cu copiii în altă cameră. În
        zorii zilei, diavolul l-a îndemnat pe bărbat să se arunce iar în fântână. Ba încă l-a
        ajutat demonul la aceasta, căci singur nu putea să descuie ușa casei și poarta curții,
        și să se arunce în fântână, fiind acoperită.</p>
    <p class="heading">Dimineață soția a chemat vecinii și împreună au mers prin zăpadă pe
        urmele soțului până la fântână. L-au scos din fântână înecat și zdrobit și l-au așezat
        în camera unde zăcuse, pentru înmormântare.</p>
    <p class="heading">Ne mărturisește soția lui cu lacrimi că din clipa ce l-au pus pe pat,
        timp de trei zile până la înmormântare, a văzut stând la fereastra lui, pe cerdac, un
        diavol înfricoșat, de înălțimea unui om voinic, cu coarne mari, cu limba ca de foc,
        scoasă mult în afară, cu trup de animal, cu coadă și cu copite. Diavolul arăta prin
        gesturile sale că se bucura foarte mult pentru că a dobândit acest suflet.</p>
    <p class="heading">În clipa când sicriul a fost scos din casă, diavolul a mers în urma
        cortegiului până la cimitir, apoi a dispărut.</p>
    <p class="heading">Iată ce mare bucurie au diavolii pentru sufletele care mor fără pocăință
        și se chinuiesc în iad împreună cu dânșii.</p>
    <h1>SFÂRȘITUL CREȘTINESC AL UNEI MAME</h1>
    <p class="heading">O creștină evlavioasă din Iași, îngrijitoare la biserica "Mitocul
        Maicilor", pe care o chema Zenovia, mamă a trei copii iubitori de Hristos, s-a
        îmbolnăvit de ciroză. După câțiva ani de suferință, a simțit că este chemată la Domnul.
        Dar niciodată nu vorbea de moarte, nici de iad, nici nu era tulburată; dimpotrivă, se
        ruga mult, nu lipsea de la biserică, se spovedea și se împărtășea periodic.</p>
    <p class="heading">În martie, 1995, i s-a făcut Sfântul Maslu, s-a spovedit și s-a
        împărtășit. Apoi a chemat preotul duhovnic și i-a încredințat pe cei trei copii, ca să
        poarte grijă de ei, făgăduind pe cel mai mic lui Dumnezeu, îngăduindu-i să intre în
        viața monahală și să slujească lui Hristos.</p>
    <p class="heading">Cu o zi înainte de obștescul sfârșit, pe când vorbea cu rudele, deodată
        bolnava, fiind culcată pe pat, a privit în sus și a vorbit cu cineva nevăzut, zicând:
        "Nu veniți acum! Veniți mâine, vineri, la orele 10...". Toți s-au uimit de cuvintele ei,
        înțelegând că a vorbit cu îngerii care veniseră să-i ia sufletul.</p>
    <p class="heading">Vineri dimineață, la orele 9,45 a sosit și al doilea fiu din armată, pe
        care-l aștepta de mai multe zile. După ce a vorbit cu el și i-a dat câteva sfaturi, l-a
        sărutat și îndată s-a schimbat la față. Apoi, în câteva clipe, și-a dat duhul în mâinile
        Domnului. Era exact ora 10, vineri, 17 martie, 1995.</p>
    <p class="heading">Iată ce frumos se sfârșesc creștinii smeriți și împăcați cu
        Hristos...</p>
    <h1>MOARTEA UNUI BUN CREȘTIN</h1>
    <p class="heading">Un creștin evlavios din Comuna Mărgineni, județul Neamț, era bolnav greu
        de mai mulți ani, dar se lăsa în voia lui Dumnezeu. Se ruga mult, se mărturisea și se
        împărtășea periodic.</p>
    <p class="heading">Într-o zi de Duminică, în timpul Sfintei Liturghii, i-a spus soției sale:
        "Peste patru zile la ora cinci dimineață eu mă duc din lumea aceasta. Să ai grijă de
        copii și să-ți pui nădejdea în Dumnezeu!" Iar femeia l-a întrebat: "Te duci la Hristos?
        Dar pe mine și pe cei patru copii cui ne lași?"</p>
    <p class="heading">Iar el i-a arătat icoana Maicii Domnului din perete și nu a mai vorbit
        nimic. Apoi, joi dimineață, 14 decembrie, 1995, și-a dat duhul în mâinile Domnului.</p>
    <h1>PUTEREA RUGĂCIUNII ÎN COMUN</h1>
    <p class="heading">În vara anului 1990 era secetă mare peste tot. Se usca recolta pe câmp și
        vitele nu aveau hrană. Atunci, un preot râvnitor de Hristos și tare în credință, din
        protopopiatul Năsăud, a apelat la credincioși ca a doua zi dimineață să se adune tot
        satul în curtea bisericii și să facă împreună rugăciuni pentru ploaie pe culmea unui
        deal înalt. La aceste rugăciuni de obște au fost invitați și creștinii sectanți din sat,
        cu propunerea ca să se roage separat pentru ploaie și pe care îi va auzi Dumnezeu cu
        ploaie, a acelora înseamnă că este credința mai bună.</p>
    <p class="heading">La început au acceptat și sectanții să se roage pentru ploaie. Dar a doua
        zi, văzând la biserică prezent tot satul, cu mic, cu mare, ei s-au temut că nu-i va auzi
        Dumnezeu și se vor rușina în fața tuturor și au trimis vorbă că nu participă.</p>
    <p class="heading">Deci, luând preotul tot satul, de la cei mai bătrâni până la cei mai
        tineri, cu cruci, cu prapori și icoane, au urcat pe munte în sunetul clopotelor. Sus, pe
        culme, preotul a început să facă agheasmă, Sfântul Maslu și rugăciuni pentru timp de
        mare secetă, zicând tuturor: "începem rugăciunile pentru ploaie cu post negru până
        seara. Dacă Dumnezeu ne aude cu ploaie, coborâm de pe munte după amiază. Iar dacă,
        pentru păcatele mele, nu ne aude cu ploaie, voi coborâți în sat după amiază iar eu rămân
        aici pe munte să mă rog lui Dumnezeu până când ne va milui. Această rânduială pentru
        ploaie o facem trei zile, cu post, metanii și lacrimi".</p>
    <p class="heading">Începând slujba agheasmei și Sfântul Maslu, tot poporul stătea în
        genunchi, bătrâni, căsătoriți, tineri și copii. Unii plângeau, alții făceau metanii,
        alții rosteau "Tatăl nostru", iar alții strigau din inimă: "Doamne, dă-ne ploaie!
        Doamne, ai milă de noi, păcătoșii, de copiii aceștia nevinovați, de bătrâni, de văduve,
        de animale și dă iertare de păcate și auzi-ne cu ploaie!"</p>
    <p class="heading">Văzând Dumnezeu credința și lacrimile lor, după terminarea Sfântului
        Maslu și a slujbei pentru ploaie, pe la orele unu după amiază, s-a ridicat un nor mic de
        după munți, s-a făcut tot mai mare, a început să tune cu fulgere și deodată a venit o
        ploaie mare încât pe toți i-a cuprins frica. Dar poporul cu preotul nu s-a mișcat de la
        rugăciune sus pe munte. După o oră de ploaie, preotul a zis: "Fraților, să dăm laudă
        lui Dumnezeu că ne-a auzit cu ploaie și a primit rugăciunile voastre! Acum să coborâm
        repede jos în sat, că vine pârâul mare, ca nu cumva să strice casele celor de pe vale".
        Și au coborât toți în frunte cu preotul, au intrat în biserică și au mulțumit lui
        Dumnezeu pentru această minune. A doua zi au aflat că plouase numai pe raza satului lor,
        ca să îndemne Dumnezeu și pe ceilalți la rugăciune.</p>
    <h1>COPIII EVLAVIOȘI AJUTĂ LA MÂNTUIREA PĂRINȚILOR LOR</h1>
    <p class="heading">Într-o familie cu patru copii, din județul Iași, părinții trăiau tot
        timpul în ceartă din cauza beției, întrucât soțul nu mergea la biserică, au ajuns la
        divorț și au împărțit copiii minori. Mama a luat doi și tata doi. Iată o dramă cumplită
        a familiei de astăzi, care lovește toate familiile străine de Dumnezeu și de
        Biserică.</p>
    <p class="heading">După ce copiii au ajuns mari, doi dintre ei au îmbrățișat viața monahală,
        reușind prin rugăciunile lor să-și împace părinții despărțiți.</p>
    <h1>SFÂRȘITUL MINUNAT AL UNUI CĂLUGĂR TÂNĂR</h1>
    <p class="heading">Trei frați de o mamă din județul Mureș s-au dus la mănăstire, lăsându-și
        părinții acasă în grija lui Dumnezeu. Monahul Cristofor Pleșa, fratele mijlociu, a
        intrat în obștea Mănăstirii Frăsinei în anul 1980 la vârsta de 20 de ani, și s-a nevoit
        în chip desăvârșit zece ani de zile. Ascultarea lui principală era la grădină și la
        albine. Era un călugăr foarte smerit, blând, tăcut, ascultător și niciodată nu cârtea și
        nu vorbea în deșert. La 30 de ani, adică în anul 1990, deodată s-a îmbolnăvit grav și a
        fost dus la spital la Râmnicu Vâlcea. Doctorii, văzând că boala lui se agravează,
        neștiind exact ce boală are, l-au trimis la mănăstire, unde s-a mărturisit și s-a
        împărtășit cu Sfintele Taine.</p>
    <p class="heading">Toți părinții din mănăstire erau întristați de boala și starea gravă în
        care se afla monahul Cristofor. Cu o noapte înainte, starețul mănăstirii a visat că și-a
        pierdut servieta cu cel mai prețios act al acelei mănăstiri. Alt călugăr bătrân a visat
        în aceeași noapte că a ieșit în poarta mănăstirii cu un buchet de flori albe. Apoi a
        venit Sfântul Ierarh Calinic de la Cernica și i-a luat din buchet cea mai frumoasă
        floare albă. Ambele vise simbolizau măsura duhovnicească a acestui călugăr plăcut lui
        Dumnezeu și sfârșitul lui apropiat.</p>
    <p class="heading">După ce a fost adus de la spital, l-a întrebat ărintele stareț:</p>
    <p class="heading">- Cum te mai simți, părinte Cristofor?</p>
    <p class="heading">- Părinte stareț, așa cum vedeți!, a răspuns el liniștit.</p>
    <p class="heading">Alt părinte bătrân l-a întrebat:</p>
    <p class="heading">- Ce ai făcut, părinte Cristofor, de ai răpit Raiul așa de repede?</p>
    <p class="heading">- Eu mi-am făcut datoria față de Dumnezeu și de familia mea, a răspuns
        el. Pentru mine a sosit ceasul al doisprezecelea și eu acum plec. Siliți-vă și sfințiile
        voastre să răpiți Raiul, așa cum sper să-l răpesc și eu...</p>
    <p class="heading">Apoi părinții i-au făcut Sfântul Maslu. Dar când citeau Evanghelia a
        șaptea, părintele Cristofor și-a dat duhul în mâinile Domnului. Sfântul Calinic spune
        într-un manuscris al său că cel ce va muri dintre călugări în Mănăstirea Frăsinei, acela
        are nădejde de mântuire. Dar sunt puțini cei care sfârșesc viața în Frăsinei.</p>
    <h1>PUTEREA RUGĂCIUNII DIN INIMĂ</h1>
    <p class="heading">Arhimandritul Cleopa Ilie, din Mănăstirea Sihăstria, ne vorbește despre
        puterea rugăciunii din inimă, care aprinde ca un foc cele dinlăuntru ale omului și îi
        luminează fața de o lumină cerească, prin puterea harului Sfântului Duh care se revarsă
        peste cel ce s-a învrednicit de la Dumnezeu de darul rugăciunii curate.</p>
    <p class="heading">Un exemplu viu de rugăciune harică din inimă este și acest fapt cu totul
        minunat, petrecut în biserica Mănăstirii Sihăstria.</p>
    <p class="heading">Prin anul 1975, Părintele Cleopa, fiind de rând la biserică, s-a dus de
        noapte în Sfântul Altar, s-a închinat, a îmbrăcat veșmintele și a început Sfânta
        Proscomidie. Era o zi de iarnă pe la orele 5. Pe când se ruga singur, a intrat o femeie
        să se închine, înainte de plecare. Era o creștină necunoscută din satele vecine, care
        venise de cu seară să se roage pentru casa și copiii ei. Făcea metanii la fiecare icoană
        și se ruga în taină, cu mare credință. Apoi, nemaiauzindu-se nimic, părintele s-a uitat
        în biserică să vadă dacă a plecat.</p>
    <p class="heading">În clipa aceea femeia se ruga în genunchi în mijlocul bisericii, cu
        mâinile ridicate ușor în sus, iar din jurul capului ei se înălța o rază dumnezeiască de
        lumină, care îi strălucea fața și fruntea. Apoi femeia a căzut cu fața la pământ, a
        făcut câteva metanii, a ieșit încet din biserică, crezând că este singură și a plecat
        spre casa ei.</p>
    <p class="heading">Părintele Cleopa, văzând că o femeie simplă de la țară, a ajuns cu
        rugăciunea la măsura sfinților, adică la rugăciunea curată, harică, prin unirea minții
        cu inima, întrecând și pe călugări, a căzut în genunchi înaintea Sfântului Altar și a
        plâns cu lacrimi, dând laudă lui Dumnezeu că mai sunt și astăzi creștini cu o viață
        duhovnicească atât de înaltă, pe care îi știe numai Iisus Hristos.</p>
    <h1>SFÂRȘITUL BINECUVÂNTAT AL ROABEI LUI DUMNEZEU, PROFIRA</h1>
    <p class="heading">Profira Ilie, sora cea mai mare a Arhimandritului Cleopa Ilie, era
        foarte evlavioasă și iubitoare de rugăciune și de biserică. Ea nu a fost căsătorită și
        ducea greul familiei, lucrând la câmp și ajutând părinții la creșterea celor zece copii.
        Dar, îmbolnăvindu-se greu, a căzut la pat, s-a împărtășit cu Trupul și Sângele lui
        Hristos și mulțumea lui Dumnezeu pentru toate. Într-o zi a spus fratelui ei mai mic,
        Constantin: "Frate Costică, citește Psaltirea și eu zic după dumneata!" Pe când fratele
        ei citea la Psaltire, Profira și-a dat sufletul în brațele lui Hristos, fiind în vârstă
        de 28 de ani. Preotul Gheorghe Chiriac, parohul satului Sulița-Botoșani, care a botezat
        pe toți frații Părintelui Cleopa Ilie, a înmormântat-o în cimitir, fiind petrecută pe
        ultimul drum de rude și de toate tinerele fecioare din sat, după tradiția noastră
        creștinească.</p>
    <h1>RUGĂCIUNEA CU CREDINȚĂ NE SCAPĂ DE MOARTE ȘI DE OSÂNDĂ</h1>
    <p class="heading">Un bătrân din comuna Răucești-Neamț, veteran de război, ne povestește cum
        l-a scăpat Dumnezeu de moarte pe front. În războiul trecut era ordonanță la un ofițer pe
        linia de luptă. Mureau soldați mulți de ambele părți. În timp ce câțiva ofițeri,
        alături, stăteau de vorbă și luau masa, el se ruga cu lacrimi să-l scape Dumnezeu de
        moarte, citind paraclisul Maicii Domnului, căci purta la piept o iconiță și cartea de
        rugăciuni.</p>
    <p class="heading">Apoi comandantul său l-a trimis să aducă ceva din alt tranșeu. În urma
        lui a căzut un proiectil în tranșeu și i-a ucis pe toți ofițerii. Numai singur soldatul
        a scăpat cu viață. În patru ani de război nu l-a atins nici un glonț.</p>
    <h1>CUM S-A SĂVÂRȘIT ULTIMUL FRATE AL PĂRINTELUI CLEOPA</h1>
    <p class="heading">Cel de-al optulea fiu al familiei Alexandru și Ana Ilie din satul Sulița,
        județul Botoșani, se numea Mihai și era iubit de toți din casă, fiind cel mai mic,
        întrucât ultimii doi frați au murit din pruncie. Ca și ceilalți frați, Mihai era foarte
        evlavios, mergea regulat la Sfânta Biserică, făcea zilnic sute de metanii, iar după ce
        se întorcea de la școală, își lăsa cărțile, se încuia în camera curată și nu ieșea de
        acolo până nu termina de citit toată Psaltirea.</p>
    <p class="heading">Ajungând la vârsta de 15 ani, a venit după ceilalți frați ai săi la
        Mănăstirea Sihăstria, renunțând la cele pământești. De aici a fost luat de
        Proto-singhelul Doroftei Alexa din Mănăstirea Neamț, ca ucenic la Mănăstirea Durau, unde
        era stareț. Și era foarte iubit de toți părinții, pentru smerenia, blândețea și
        ascultarea lui în toate.</p>
    <p class="heading">După trei ani de ascultare, în anul 1941, a venit poruncă să se facă
        obligatoriu pregătire militară de către toți tinerii de 18 ani, fiind timp de război.
        Întors acasă, rasoforul Mihai Ilie s-a îmbolnăvit de supărare, văzându-se lipsit de
        dragostea părinților duhovnicești și dezbrăcat de hainele călugărești. Ultimul său
        liman era singur Dumnezeu și Schitul Cozancea din apropiere, unde copilărise. Ducându-se
        să-și ia rămas bun de la părinții necunoscuți, s-a închinat în biserică, a cerut
        binecuvântare și se ruga lui Dumnezeu să fie voia Lui în toate. Peste noapte s-a
        îmbolnăvit greu și a doua zi, de supărare, și-a dat duhul, fiind în vârstă de 18 ani. A
        fost înmormântat în cimitirul Schitului Cozancea-Botoșani, ajungând dincolo, în armata
        marelui împărat Iisus Hristos, formată din drepți și din îngeri.</p>
    <h1>INIMĂ DE MAMĂ</h1>
    <p class="heading">Între anii 1947-l968 s-a nevoit în obștea Mănăstirii Agapia Veche monahia
        Agafia Ilie, mama Arhimandritului Cleopa Ilie, din comuna Sulița, județul Botoșani. În
        căsnicia ei a avut zece copii, dintre care cinci au intrat în viața monahală, iar cinci
        au rămas în lume. Apoi, cu voia lui Dumnezeu, murindu-i pe rând nouă copii și la urmă și
        soțul, a fost adusă la Agapia Veche de fiul ei, Arhimandritul Cleopa Ilie, pe atunci
        stareț la Mănăstirea Sihăstria. Aici bătrâna se nevoia după putere, uneori bucurându-se,
        alteori plângând și rugându-se, fiind îngrijită de câteva ucenice iubitoare de
        Hristos.</p>
    <p class="heading">După anul 1960, părintele Cleopa, fiind plecat în munți din cauza
        prigoanei ateiste, maica Agafia ieșea zilnic în cărare la poarta mănăstirii și întreba
        pe cei ce veneau să se închine: "N-ați văzut pe Cleopa al meu?" Iar închinătorii îi
        răspundeau, unii, că nu-l cunosc; alții, că ar fi la Mănăstirea Sihăstria; iar alții, că
        ar fi plecat în munți la pustie. Apoi bătrâna începea a plânge, își făcea cruce și se
        întorcea la chilie.</p>
    <p class="heading">În vara anului 1963, a mers la Agapia Veche și un călugăr din Sihăstria,
        pe care îl cunoștea bătrâna, să-i ducă câte ceva și să o mângâie în durerea ei. Maica
        Agafia se afla pe cărare și întreba pe toți de fiul ei cel iubit. Atunci l-a întrebat și
        pe călugăr: "Părinte, n-ai văzut pe Cleopa al meu?" Iar el i-a răspuns: "Maică Agafie,
        nu te întrista. Părintele Cleopa este aproape de noi. În curând sper să ne întâlnim cu
        el!" Iar bătrâna cu ochii în lacrimi, i-a răspuns: "Ei, părinte, dacă n-ai fost
        mama!</p>
    <p class="heading">În aceeași vară, bătrâna maică Agafia, în vârstă de 86 de ani, a auzit o
        veste cum că Părintele Cleopa ar fi venit din munți la Mănăstirea Sihăstria. Era pe la
        asfințitul soarelui. Fără a mai spune ucenicelor ei, și-a luat un băț în mână și a
        pornit singură pe poteca ce duce peste munte la Sihăstria. Dar, venind noaptea, bătrâna
        a rătăcit și a nimerit, cu rânduiala lui Dumnezeu, la o cabană forestieră, unde a rămas
        peste noapte. În urmă, maicile au tras clopotele și cu felinarele în mâini, au căutat pe
        maica Agafia până dimineața, când au aflat-o la cabană și au dus-o la chilia ei. Iar
        venerabila mamă și călugăriță, făcând ascultare, a zis ucenicelor ei: "De ce nu mă
        lăsați să văd pe Cleopa al meu!"</p>
    <p class="heading">După mai bine de un an de așteptare și de rugăciuni cu lacrimi, maica
        Agafia s-a învrednicit, în sfârșit, să vorbească față în față cu iubitul ei fiu,
        părintele nostru Cleopa Ilie! Cu adevărat este foarte greu să fii și mamă devotată și
        călugăriță iubitoare de Hristos. Ori, maica Agafia a purtat în inima ei amândouă cruci,
        amândouă iubiri -iubirea firească de mamă născătoare de copii și iubirea duhovnicească
        de călugăriță purtătoare de Hristos!</p>
    <h1>O POVESTIRE MINUNATĂ</h1>
    <p class="heading">În anul 1968, miercuri, în ajunul înălțării Domnului, a venit spre
        închinare la Mănăstirea Sihăstria o bătrână din satul Pâraie, Comuna Mălini - Suceava. O
        chema Ioana Muscă. Această credincioasă a povestit Părintelui Cleopa cu lacrimi în ochi
        următoarele:</p>
    <p class="heading">"Eu sunt născută în comuna Brăiești -Fălticeni, în anul 1881. Dar m-am
        căsătorit în comuna Mălini, satul Pâraie. Bărbatul meu, Dumitru Gh. Muscă, era tare
        necredincios; nu mergea niciodată la biserică, nu se ruga, nu se mărturisea, nici nu
        făcea milostenie. Nu voia să mănânce nici măcar pasca sfințită, pe care o aduceam de
        Paști de la biserică. Așa trăind el, în timpul primului război mondial, s-a îmbolnăvit
        tare. Cu greu a primit să se spovedească. Apoi s-a și împărtășit. Iar după puțină vreme
        a murit. Am rămas văduvă și singură. La Brăiești mai aveam câțiva frați. Doi dintre ei erau tot așa de slabi în credință. Ștefan,
        deși avea femeia lui, trăia cu alte femei din sat. Îl știau oamenii, dar el nu voia nici
        măcar să se spovedească. Pe urmă, a căzut grav bolnav la pat, s-a mărturisit la preot,
        s-a împărtășit, că era tare slăbit și îndată a murit.</p>
    <p class="heading">Mai aveam și o soră, Elena, care a trăit 16 ani necununată cu un bărbat.
        Nici ea nu se spovedea. Odată s-a îmbolnăvit fără veste și a murit nemărturisită. Acum,
        luna aceasta, mi s-a întâmplat un lucru înfricoșat. De obicei, nu mă culc până la miezul
        nopții. Stau și torc lână și cânepă de la oameni, că n-am cu ce trăi. Odată, seara
        târziu, a început să mă fure somnul cu furca în mână. Atunci am lăsat furca și fusul pe
        pat, am îngenuncheat și mă rugam, așa, pe de rost, cu lampa aprinsă, că nu știu carte.
        M-am rugat și pentru sufletul bărbatului meu, să-l ierte Dumnezeu, așa cum fac
        întotdeauna.</p>
    <p class="heading">Deodată, ușa de la sală, care era încuiată, se deschise singură. M-am
        speriat. Credeam că vine la mine o nepoată, fiica fetei mele, ca să doarmă cu mine. M-am
        dus și am încuiat ușa și am continuat să mă rog. După câteva minute iar se deschise
        singură ușa din sală. Cine face glume cu mine?, mă întrebam. Am luat lampa în mână, m-am
        dus pe sală, m-am uitat, am strigat fata, dar nu era nimeni. Atunci am încuiat iarăși
        ușa, am pus un drug în verigile ușii, cum este la casele vechi, și am venit să-mi
        continui rugăciunea. Cum mă rugam în genunchi, aud iarăși ușa pe sală că se deschide
        singură, drugul cade jos și apare în prag un tânăr frumos...</p>
    <p class="heading">- Nu te teme, mătușă Ioană, îmi zice el, știi cine sunt eu?</p>
    <p class="heading">- Nu știu, am zis eu.</p>
    <p class="heading">- Eu sunt îngerul păzitor al vieții tale. Eu te păzesc de tot răul. Așa-i
        că te-ai rugat lui Dumnezeu pentru sufletul bărbatului tău?</p>
    <p class="heading">- Da, m-am rugat. Mă rog pentru el întotdeauna.</p>
    <p class="heading">- Ai vrea să-l vezi unde este el acum?</p>
    <p class="heading">- Aș vrea. Dar se poate, că este mort?</p>
    <p class="heading">- Vino după mine!</p>
    <p class="heading">Și nu știu cum m-am luat după acel tânăr, am ieșit pe sală, apoi prin
        spatele casei am dat în grădină. De acolo am ieșit într-un câmp care semăna cu țarina
        Mălinilor. Tânărul mergea înainte și eu după dânsul. Vedeam din loc în loc pomi, ogoare
        și câmp deschis. Deodată am dat de un râu foarte adânc, furios, cu apă tulbure, care
        curgea cu mare zgomot.</p>
    <p class="heading">- Cum se cheamă râul acesta?, l-am întrebat eu. Parcă e pârâul
        Suha...</p>
    <p class="heading">- Aceasta este "Apa tulburării", mătușă Ioană. Trebuie să trecem
        dincolo.</p>
    <p class="heading">- Dar cum să trecem, că nu văd decât o punte foarte îngustă. Mă tem să nu
        cad în prăpastia asta...</p>
    <p class="heading">- Ține-te de mine, mătușă Ioană! Nu te teme, că nu cazi! Iată, eu merg
        înainte.</p>
    <p class="heading">Am trecut dincolo, am mai mers așa pe un câmp și am dat de o altă apă
        foarte lină și limpede ca cristalul. Era mult mai îngustă.</p>
    <p class="heading">- Cum se cheamă apa asta?, l-am întrebat pe tânăr.</p>
    <p class="heading">- Asta se cheamă "Apa liniștii", mătușă Ioană. Trebuie să trecem și peste
        ea. Dar pășim numaidecât dincolo, nu mai trebuie punte, că este îngustă.</p>
    <p class="heading">După ce am trecut și apa aceasta, am mai mers pe câmp spre un munte.
        Parcă semăna cu muntele Suha, nu departe de Mălini. Apoi am văzut la marginea muntelui
        mai multe cuptoare de var, ce intrau sub munte. Fiecare cuptor avea capac de metal și
        câte doi oameni uriași, foarte fioroși, care păzeau cuptorul.</p>
    <p class="heading">- Acestea sunt cuptoarele comunei Drăceni, mi-a zis acel tânăr, unde se
        chinuiesc în foc oamenii din comună, care au murit în păcate.</p>
    <p class="heading">Mergând pe lângă munte am dat de alte cuptoare, unde se chinuiesc cei ce
        au murit în păcate, din comuna Mălini.</p>
    <p class="heading">- Aici se află și bărbatul tău și frații tăi, Ștefan și Elena, pentru că
        au trăit în păcate grele. Să căutăm cuptorul unde este bărbatul tău, Dumitru Gh.
        Muscă.</p>
    <p class="heading">Ne oprim în fața unui cuptor mare. Îngerul se apropie de acei păzitori și
        le spune:</p>
    <p class="heading">- Deschideți capacul cuptorului, ca să vadă mătușa Ioana unde se chinuie
        bărbatul ei!</p>
    <p class="heading">Apoi aud un zgomot de lanțuri care trag în sus capacul. Înăuntru vedeam
        oameni mulți arzând în văpaie de foc. Erau îmbrăcați în hainele lor, iar focul țâșnea
        prin haine și nu ardeau. Pe mulți dintre ei îi cunoșteam, că erau din comuna noastră,
        Mălini. Am cunoscut pe unul care a fost mulți ani cârciumar în sat. Erau și femei din
        sat.</p>
    <p class="heading">- Acestea sunt cuptoarele comunei Mălini, mi-a explicat tânărul.</p>
    <p class="heading">Printre ei am văzut niște oameni negri, cu furci în mâini care îi
        întorceau și îi pârjoleau în foc.</p>
    <p class="heading">- Adu afară pe bărbatul mătușei Ioana, a poruncit tânărul către unul din
        acei negri.</p>
    <p class="heading">Atunci cineva a luat cu furca de fier pe bărbatul meu și l-a aruncat ca
        pe un snop de grâu aprins în gura cuptorului. Era îmbrăcat în cojoc, cu ițari albi și
        căciulă pe cap, așa cum l-am îngropat, iar prin haine țâșneau flăcări verzui de foc. Cum
        m-a văzut bărbatul, m-a cunoscut și a început a striga la mine cu glas jalnic:</p>
    <p class="heading">- Ioană, nu mă lăsa, Ioană! Scoate-mă din focul acesta, că mă arde
        cumplit! Nu mă lăsa, că tare mă mai chinuiesc! Du-te la biserică și să plătești șapte
        rânduri de sărindare pentru mine... Apoi cineva l-a luat cu furca și l-a aruncat din nou
        în cuptor.</p>
    <p class="heading">- Tot aici ard în foc și frații tăi, Ștefan și Elena, mi-a spus acel
        tânăr, arătându-mi-i în cuptor. Apoi mi-a zis:</p>
    <p class="heading">- Mătușă Ioana, să dai șapte rânduri de sărindare la biserici pentru
        dânșii. După aceste slujbe, bărbatul tău, Dumitru, și fratele tău, Ștefan, vor ieși din
        acest foc și vor ajunge la lumină, căci înainte de moarte s-au spovedit. Iar sora ta,
        Elena, pentru că a murit nespovedită, nu va putea ieși de aici, dar chinurile ei mult se
        vor ușura.</p>
    <p class="heading">Apoi acel tânăr a spus la cei doi păzitori:</p>
    <p class="heading">- Sloboziți din nou capacul cuptorului! Și am auzit iarăși zgomot de
        lanțuri grele, care se lăsau în jos parcă din cer și s-a închis capacul.</p>
    <p class="heading">- Mătușă Ioana, du-te acum înapoi, că nu-ți este departe casa!</p>
    <p class="heading">- Dar unde sunt eu aici, că nu cunosc locul?</p>
    <p class="heading">- Lasă, că te însoțesc eu.</p>
    <p class="heading">Mergeam după dânsul peste câmp, spre satul Pâraie. Dar n-am întâlnit
        acolo cele două râuri: "Apa liniștii" și "Apa tulburării". Am ajuns în grădină în
        spatele casei mele, am intrat în sală și am ajuns în odaie.</p>
    <p class="heading">- Mătușă Ioana, iată ai ajuns acasă!, și îndată a plecat tânărul. În
        clipa aceea m-am deșteptat ca din somn. M-am văzut în genunchi în odaia mea. Ușile erau
        amândouă deschise, iar printre uși am zărit spatele unui tânăr luminat, care a dispărut
        în întuneric. Era cam la miezul nopții. Lampa era încă aprinsă în casă. Atunci am
        început să mă închin cu lacrimi, că eram cuprinsă de frică pentru cele văzute. Apoi am
        luat lampa în mână, am încuiat pentru a treia oară ușa de la sală și am pus din nou
        drugul în ușă...".</p>
    <p class="heading">De asta am venit acum la sfintele mănăstiri, Părinte Cleopa, să dau șapte
        rânduri de sărindare, ca să scot din foc pe bărbatul și pe frații mei, căci am văzut că
        tare se mai chinuiesc acolo. Așa mi-a poruncit tânărul acela.</p>
    <p class="heading">Mătușa Ioana Muscă mai trăiește poate și astăzi în satul Pâraie - Mălini.
        Are 90 de ani și tot timpul se roagă, plânge, dă slujbe la biserici și povestește
        tuturor cum a văzut sufletele păcătoșilor arzând în iad.</p>
    <h1>O ALTĂ POVESTIRE ASEMENEA</h1>
    <p class="heading">O credincioasă - Achilina Petru Simionescu -din satul Pârâul Pantei,
        comuna Borca, județul Neamț, povestește următoarele:</p>
    <p class="heading">Soacra mea era o femeie dușmănoasă, lacomă după avere. Tot timpul trăia
        în ceartă cu o soră a ei. Ba nici nu se mărturisea la preot, nu dădea milostenie și
        ținea mânie.</p>
    <p class="heading">În vara anului 1965, a căzut bolnavă la pat. Atunci a chemat preotul, s-a
        mărturisit, s-a împărtășit, m-a chemat la ea, mi-a lăsat averea ei spre a-i face
        pomenire și mi-a spus:</p>
    <p class="heading">"Achilină, să știi că eu am fost în viață o femeie rea. Nu am făcut voia
        lui Dumnezeu, de aceea cred că nici nu mă mântuiesc. Dar tu să porți grijă de sufletul
        meu, să-mi faci pomenire periodic la biserică, să dai de pomană și să dai aceste două
        covoare de lână, pe care ți le încredințez; unul la Sfântul Ioan de la Suceava și altul
        la Mănăstirea Sihăstria, să fie spre pomenirea mea. Auzi, Achilină, să ai grijă de
        sufletul meu!" După câteva zile a murit. Noi i-am făcut toată rânduiala creștinească,
        după datorie.</p>
    <p class="heading">Exact la un an de zile, în 1966, seara, spre Moșii de vară, eu mulgeam
        vaca. Apoi, văzând un băiat al unei vecine sărace, l-am chemat la gard și i-am dat o
        sticlă de lapte muls, de pomană pentru sufletul soacrei. Seara târziu m-a furat somnul
        pe un scaun în casă și iată, ce lucru înfricoșător am visat:</p>
    <p class="heading">Mi se părea că sunt într-o casă mare, cu multe uși de fier încuiate, iar
        eu singură, nu mă dumiream cum să ies de acolo. Deodată se apropie de mine un oarecare
        om înfricoșat, care ținea în mână acea sticlă de lapte, dată pentru sufletul soacrei
        mele:</p>
    <p class="heading">- Ce crezi, că scoți pe soacra ta din iad cu o sticlă de lapte?, mi-a zis
        el cu glas mustrător. Vrei să vezi unde se chinuie sufletul ei? Și îndată a descuiat o
        ușă din acelea de fier și mi-a zis:</p>
    <p class="heading">- Iată, aici în văpaia aceasta arde soacra ta, că nu a făcut voia lui
        Dumnezeu.</p>
    <p class="heading">Când m-am uitat înăuntru, am văzut o mare mulțime de oameni care ardeau
        în foc. Unii stăteau în flăcări până la brâu, alții până la grumaz, iar alții nu se mai
        vedeau din foc. Acolo am văzut, nu departe de ușă, pe soacra mea în foc până la gât. Cum
        m-a văzut, m-a cunoscut și a început să strige la mine cu glas jalnic și plângător:</p>
    <p class="heading">- Achilină, Achilină, greu mă chinuiesc... Scoate-mă din văpaia aceasta.
        Nu mă lăsa, că nu mai pot suferi. Du-te la mănăstire și plătește șapte rânduri de slujbe
        pentru mine, ca să mă ușurez!</p>
    <p class="heading">Pe când mă uitam la ea cu groază și plângeam, îndată a venit omul acela
        care ținea sticla de lapte în mână, a închis ușa de fier și mi-a zis:</p>
    <p class="heading">- Ai dat tu această sticlă cu lapte de sufletul soacrei tale, dar încă nu
        i-o dau. Mai întâi să faci slujbe la biserică pentru dânsa.</p>
    <p class="heading">Și s-a făcut nevăzut. Iar eu m-am deșteptat din somn cu lacrimi în ochi.
        Nu ațipisem decât un sfert de oră.</p>
    <p class="heading">Achilină P. Simionescu este încă în viață. Nu are mai mult de 45 de ani.
        Are patru copii și este bună credincioasă. Mereu se roagă, dă slujbe și milostenii
        pentru sufletul soacrei sale.</p>
    <h1>CÂNTĂREȚUL DE LA BISERICA ADORMIREA MAICII DOMNULUI DIN TÂRGU NEAMȚ</h1>
    <p class="heading">La biserica "Adormirea Maicii Domnului" din orașul Târgu Neamț, a slujit
        timp de 75 de ani fără întrerupere, pururea pomenitul cântăreț bisericesc, Constantin
        Vasilescu.</p>
    <p class="heading">Născut în anul 1881, de la vârsta de 17 ani a fost numit cântăreț la
        catedrala orașului. Și era așa de râvnitor și evlavios, că în fiecare zi și sărbătoare
        se scula de la ora patru dimineața, intra în biserică și citea după tipic toate
        canoanele, Utrenia, pravila, Psaltirea și ceasurile, ca la mănăstiri. Apoi când venea
        preotul, începea acatistul și Sfânta Liturghie. Și n-a fost sărbătoare sau Duminică,
        timp de trei sferturi de secol, ca să-i fi rămas această rânduială necitită.</p>
    <p class="heading">- De ce vii așa de noapte la biserică?, îl întrebau unii credincioși.</p>
    <p class="heading">- Vin să citesc toată pravila și canoanele zilei, ca să nu rămână cumva
        necitite. Că astăzi și preoții sunt grăbiți și credincioșii plictisiți și nu mai au
        răbdare să asculte toată pravila. De aceea vin mai de noapte la biserică.</p>
    <p class="heading">- Dar numai la mănăstiri este obiceiul să se citească toată pravila, nu
        și la mireni!</p>
    <p class="heading">- Ba nu, fraților! Când eram eu mai tânăr și până încoace, după al doilea
        război mondial, nu exista biserică în oraș să nu se citească toată pravila și canoanele,
        ca la mănăstiri. Ba înainte am apucat că se făcea și Utrenia la miezul nopții în unele
        biserici.</p>
    <p class="heading">Pe lângă dragostea sa pentru cele sfinte, cântărețul Constantin Vasilescu
        era și foarte blând, bun cu toți, milostiv, duios la cântat, sfătuitor și smerit.</p>
    <p class="heading">În primăvara anului 1971, după Sfântul Gheorghe, bătrânul cântăreț s-a
        îmbolnăvit. Timp de o lună de zile a stat numai în casă, petrecând tot timpul în
        rugăciune, citire, cugetare la moarte și reculegere. Apoi s-a mărturisit din copilărie
        la duhovnicul său și a primit Sfintele Taine. Simțea că îl cheamă Domnul să cânte cu
        îngerii în cer.</p>
    <p class="heading">Cu câteva clipe înainte de obștescul sfârșit, a chemat soția la căpătâiul
        său și a cerut cea de pe urmă iertare, zicându-i:</p>
    <p class="heading">- De acum eu plec din lumea asta, să dau socoteală în fața lui Dumnezeu
        de faptele mele. Du-te la Mănăstirea Sihăstria și spune la părinți să mă pună la
        patruzeci de panahizi.</p>
    <p class="heading">În același ceas, venerabilul cântăreț Constantin Vasilescu a adormit cu
        pace, în vârstă de 90 de ani. A fost înmormântat la cimitirul orașului Târgu Neamț,
        alături de trupul unui preot în veșminte, pe care groparii l-au aflat, cu rânduiala
        proniei divine.</p>
    <h1>NEVOINȚA ȘI SFÂRȘITUL MAICII VALENTINA ȘI A FIICEI EI, EMILIANA</h1>
    <p class="heading">Schimonahia Valentina Neacșu, din județul Vaslui, a fost în tinerețe
        căsătorită și a avut o fiică, numită Elena. Murindu-i soțul în primul război mondial, a
        plecat la Mănăstirea Almaș - Neamț cu fiica ei și s-au călugărit. După mai mulți ani
        s-au retras amândouă, mama cu fiica, la Mănăstirea Agapia Veche. Dar, iubind liniștea și
        singurătatea, în anul 1948 s-au dus amândouă la un bordei pustnicesc în munți, la Râpa
        lui Coroi, aproape de Schitul Sihla, bordei făcut de călugării sihastri din
        Sihăstria.</p>
    <p class="heading">În anii grei de după al doilea război mondial, schimonahiile Valentina cu
        fiica ei Emiliana erau singurele călugărițe pustnice în munții Sihlei și în toți
        Carpații Răsăriteni. Iar nevoința lor era aceasta: Zilnic își făceau cele șapte Laude,
        citeau toată Psaltirea în fiecare zi, făcând sute de închinăciuni și metanii, mâncau o
        dată pe zi la asfințitul soarelui, numai legume fierte. Dormeau câteva ore pe noapte și
        se rugau neîncetat pentru ele, pentru țară și pentru mântuirea întregii lumi.</p>
    <p class="heading">Hrana și-o agoniseau, o parte din bureți, alune și fructe de pădure, iar
        pâine, făină și legume primeau din Mănăstirea Sihăstria. În sărbători și în posturi
        mergeau la biserică la Schitul Sihla sau coborau la Sihăstria, unde adeseori se
        spovedeau și primeau Preacuratele Taine. Pentru viața lor curată, le cunoșteau și le
        iubeau toți credincioșii din împrejurimi, căci se cucereau de smerenia, de nevoința și
        răbdarea lor.</p>
    <p class="heading">Spre sfârșitul anului 1963 schimonahia Valentina, în vârstă de peste 90
        de ani, se simțea slăbită. Dumnezeu i-a prevestit că va fi chemată la veșnica odihnă.
        Deci a trimis pe fiica ei, Emiliana, să-l cheme pe Arhimandritul Cleopa cu Sfintele
        Taine, s-o împărtășească. După ce i-a făcut toată rânduiala, bătrâna a zis către toți,
        arătând cu mâna spre cer: "Mă duc la Tata! Mă duc la Tata!" La întâi ianuarie, 1964,
        fericita nevoitoare, schimonahia Valentina Neacșu, și-a dat sufletul cu pace în mâinile
        Tatălui ceresc în bordeiul ei din adâncul munților, departe de lume și aproape de
        cer.</p>
    <p class="heading">A doua zi, frații din Sihăstria cu un preot au coborât de pe munte, pe
        crengi de brad, trupul ostenit de nevoința al maicii Valentina. Era o zi senină de
        ianuarie cu troiene mari de zăpadă. În sunetul prelung al clopotelor, obștea Mănăstirii
        Sihăstria a așezat în cimitir rămășițele pământești ale ultimei călugărițe pustnice din
        Carpați, care ne-a fost la mulți povățuitoare și maică duhovnicească întru toate.</p>
    <p class="heading">Schimonahia Emiliana, fiica ei după trup, s-a mai nevoit singură în
        același bordei, încă 18 ani, ducând aceeași nevoința. Iar în Săptămâna Mare a Paștelui,
        din anul 1982, a fost găsită răposată aproape de bordei, cu toiagul și crucea de lemn
        lângă ea. Venea din Sihăstria, unde cu o zi mai înainte, în Duminica Floriilor, se
        împărtășise cu Trupul și Sângele lui Hristos. Acum a fost chemată la cer să-și ia plata
        ostenelilor ei, după 35 de ani de nevoința pustnicească.</p>
    <p class="heading">Trei părinți din obștea Mănăstirii Sihăstria au prohodit-o și au
        înmormântat-o alături de bordei.</p>
    <p class="heading">Cu adevărat, "Fericită este viața pustnicilor, a celor ce se întraripează
        cu dumnezeiescul dor!"</p>
    <h1>CUM SE IZBĂVEA MAICA VALENTINA DE PRIMEJDII ÎN PUSTIE</h1>
    <p class="heading">Schimonahia Valentina ne era tuturor, celor mai tineri din obștea
        Mănăstirii Sihăstria, o adevărată maică duhovnicească. Sărbătoarea ne duceam, mai ales
        vara, pe la bordeiul maicii Valentina și ne primea pe toți cu dragoste, servindu-ne cu
        apă rece de izvor și zahăr.</p>
    <p class="heading">Printre sfaturile ei duhovnicești, cel mai mult ne îndemna să avem
        răbdare și ascultare în mănăstire, să ne rugăm cât mai mult, să practicăm permanent
        rugăciunea lui Iisus, să citim la Psaltire, să nu lipsim de la slujbele bisericii, iar
        la chilie să ne facem canonul dat de duhovnic și să citim acatistul și paraclisul Maicii
        Domnului și "Viețile Sfinților". Apoi ne lăsa să mergem cu pace la mănăstire.</p>
    <p class="heading">Odată am întrebat pe bătrâna:</p>
    <p class="heading">- Maică Valentina, nu vă temeți de fiarele sălbatice aici, în adâncul
        munților?</p>
    <p class="heading">- Cum să ne temem, părinte, că animalele sălbatice sunt mai bune decât
        noi și nu fac nimic fără voia lui Dumnezeu!</p>
    <p class="heading">- De când stați aici la bordei, ați văzut vreodată lupi și urși?</p>
    <p class="heading">- N-am văzut, decât o singură dată o ceată de lupi.</p>
    <p class="heading">- Și cum ați scăpat de ei?</p>
    <p class="heading">- Coboram cu Emiliana pe potecă, spre Sihăstria. Eram cu toiegele cu
        cruce în mâini, căci niciodată nu mergem undeva fară aceste toiege pustnicești. Când am
        văzut lupii înaintea noastră, ne-am oprit și noi și ei. Atunci am făcut semnul Sfintei
        Cruci, am vorbit cu lupii, am înfipt toiegele în zăpadă și le-am zis: "Dacă aveți
        poruncă de la Dumnezeu să ne mâncați, împliniți porunca și mâncați-ne! Iar dacă nu,
        atunci temeți-vă de Cruce și duceți-vă unde vă poruncește El!" În clipa aceea, lupii
        s-au dus în adâncul pădurii, iar noi am coborât cu pace la Sihăstria, am stat la Sfânta
        Liturghie și am dat slavă lui Dumnezeu pentru toate.</p>
    <h1>CUM A ISPITIT DIAVOLUL PE UCENICA MAICII VALENTINA</h1>
    <p class="heading">La bătrânețe, schimonahia Valentina dorea să-și formeze ucenice pentru
        a-i urma în nevoința pustnicească. Intr-o toamnă a primit la bordei o rasoforă de
        mănăstire. Se rugau și se nevoiau împreună. Iarna aceea era grea, cu frig și zăpezi
        mari.</p>
    <p class="heading">La miezul nopții, cum se rugau în chilie toate trei, citind la Psaltire,
        ucenica se ridică în picioare, fiind numai în ciorapi, și ieși afară. Bătrâna observă că
        întârzie să revină. Se temea să nu-i facă diavolul vreo ispită. Au ieșit amândouă afară
        și au strigat-o pe nume. Dar nici un răspuns. Se cunoșteau urmele ei pe zăpada
        proaspătă. Bătrânele s-au luat după ele. Urmele duceau spre o prăpastie. La strigătul
        lor, ucenica răspunse și se opri pe loc. Au ajuns-o și au întors-o la bordei, rugându-se
        lui Dumnezeu să o scape de ispitele diavolului.</p>
    <p class="heading">În chilie o întrebă maica Valentina:</p>
    <p class="heading">- Cum de ai plecat așa din chilie și unde te duceai noaptea, soră
        Mărie?</p>
    <p class="heading">- Când stăteam în genunchi și citeam la Psaltire, a răspuns ea, deodată
        am auzit afară glasul tatei, care îmi zicea: "Mărie, vino să mergem acasă, că mama ta
        este bolnavă". Atunci am ieșit repede să vorbesc cu tata. Dar el mergea înainte și eu
        după dânsul, fără să-mi dau seama că este diavolul, care voia să mă arunce în prăpastie
        și să mă omoare acolo. Mie mi se părea că merg spre satul nostru...</p>
    <p class="heading">- Da, te-a amăgit vrăjmașul! Dacă mai mergeai puțin, aveai să cazi în
        acea prăpastie plină cu zăpadă și mureai acolo!</p>
    <p class="heading">Deci, mulțumind lui Dumnezeu cu lacrimi că le-a izbăvit pe toate de
        cursele vrăjmașului diavol, au căzut în genunchi și și-au continuat sfânta rugăciune de
        miezul nopții.</p>
    <h1>SFÂRȘITUL CREȘTINESC AL MAICII VALENTINA PLEȘA</h1>
    <p class="heading">Această călugăriță se nevoise din tinerețe la Mănăstirea Războieni-Neamț,
        timp de 38 de ani. Din anul 1965, maica Valentina Pleșa s-a dus la Mănăstirea Văratec,
        unde a rămas până la obștescul ei sfârșit.</p>
    <p class="heading">Ultimii cinci ani a fost bolnavă și nu putea veni la biserică. Dar se
        ruga în chilie ziua și noaptea, împlinind regulat toată rânduială călugărească. Apoi,
        avea o așezare duhovnicească deosebită. Nu vorbea mult, nu osândea niciodată pe nimeni,
        își făcea tot canonul și practica în taină rugăciunea inimii.</p>
    <p class="heading">În vara anului 1991 se simțea aproape de sfârșit. Dumnezeu îi descoperise
        ziua și ceasul mutării din trup. De aceea, cu două zile mai înainte și-a făcut baie, s-a
        miruit singură, ca pentru înmormântare; și-a îmbrăcat cămașa și hainele monahale de la
        călugărie, cum este tradiția la monahi; și-a aprins trei lumânări de ceară, s-a întins
        pe pat, cu ajutorul ucenicei sale, monahia Eliseia; și-a așezat mâinile una peste alta
        și, în timp ce ucenica îi ținea lumânările, maica Valentina i-a zis: "Iartă-mă, maică
        Eliseia, și Dumnezeu să te ierte! Maica Domnului să vă fie vouă ocrotitoare!" în clipa
        aceea și-a dat sufletul în mâinile Mântuitorului nostru Iisus Hristos, având fața
        luminată și plină de bucurie duhovnicească.</p>
    <p class="heading">Sfârșitul creștinesc al maicii Valentina a minunat toată obștea
        Mănăstirii Văratec.</p>
    <h1>MAICA DOMNULUI IZBĂVEȘTE COPIII DE PRIMEJDII ȘI DE MOARTE</h1>
    <p class="heading">O fetiță de 13 ani, numită Amariței Măria, din satul Budeasa - Argeș,
        fiind certată de mama ei, a plecat de acasă într-o după-amiază și s-a așezat pe malul
        lacului cu același nume. Noaptea a rămas acolo, de frica părinților. Pe la miezul
        nopții, a auzit o voce înălțându-se din valuri, care îi zicea: "Hai, vino, nu mai sta,
        că de când te aștept!" Era glasul diavolului care o îndemna să se înece în lac. În timp
        ce copila se descălța să intre în lac, a văzut lângă ea o femeie îmbrăcată frumos în
        veșmânt alb, care i-a zis cu o voce blândă: "Nu te duce, Mărie! Mergi acasă la mama ta,
        că te așteaptă plângând!" Era Maica Domnului, ocrotitoarea copiilor.</p>
    <p class="heading">În ceasul acela, mama fetiței plângea și citea acatistul Buneivestiri. La
        îndemnul Preasfintei Fecioare îmbrăcată în alb, fetița s-a întors acasă la mama ei,
        povestindu-i toate cele întâmplate. Apoi mama, căzând la pământ, a dat laudă Maicii
        Domnului că i-a auzit rugăciunea și i-a izbăvit copila de moarte.</p>
    <h1>SFÂRȘITUL BINECUVÂNTAT AL MONAHULUI MIHAIL</h1>
    <p class="heading">Acest părinte era ucenicul duhovnicului nostru Paisie Olani din
        Mănăstirea Sihăstria. Îm-bolnăvindu-se de tânăr, zăcea la pat, așteptându-și cu bărbăție
        sfârșitul. Unul din părinții tineri l-a întrebat:</p>
    <p class="heading">- Părinte Mihail, nu te temi de moarte?</p>
    <p class="heading">- Nu, părinte. De ce să mă tem, dacă sunt cu Hristos!</p>
    <p class="heading">L-am vizitat seara înainte de moarte. Zăcea în pat și suferea cu mult
        calm durerea. Deodată s-a uitat fix spre ușă și mi-a spus:</p>
    <p class="heading">- Părinte, stă unul urât în ușă și se uită la mine. Spune-i să se ducă de
        aici!</p>
    <p class="heading">Era diavolul. Aștepta sfârșitul părintelui Mihail, căci el vine la cel
        ce moare înainte de îngerul lui păzitor. Am făcut rugăciune pentru el și s-a
        liniștit.</p>
    <p class="heading">- Părinte, acum s-a dus din ușă omul acela</p>
    <p class="heading">urât!</p>
    <p class="heading">- Părinte Mihail, cine te ajută în noaptea aceasta?</p>
    <p class="heading">- Când voi simți că este gata, bat în perete și chem pe părintele Paisie
        să-mi citească rugăciunea de darea sufletului...</p>
    <p class="heading">Am plecat la chilie. La miezul nopții părintele Mihail a bătut în perete,
        a venit duhovnicul, i-a citit, la stăruința lui, rugăciunea de darea sufletului și
        îndată a adormit în Hristos. Sfârșitul părintelui Mihail, credința și bărbăția lui ne-au
        uimit pe toți.</p>
    <p class="heading">După 40 de zile l-a visat unul dintre frații lui apropiați și l-a
        întrebat:</p>
    <p class="heading">- Ce faci acolo, părinte Mihail?</p>
    <p class="heading">- Mai prăznuim, mai cântăm și ne bucurăm..., a răspuns el.</p>
    <p class="heading">- Cum este în iad, părinte Mihail?</p>
    <p class="heading">- Ei, părinte, iadul este pe pământ! De aici începe și Raiul și iadul! Și
        s-a făcut nevăzut.</p>
    <h1>SFÂRȘITUL MINUNAT AL UNUI CREDINCIOS</h1>
    <p class="heading">În satul Todirești, comuna Stroiești, județul Iași, trăia până nu demult
        un credincios din cei mai aleși, numit Constantin Lăcătușu. Un suflet foarte râvnitor la
        cele dumnezeiești, iubitor de biserică, nevoitor la post și rugăciune, un tată de copii
        model, soț bun în familie.</p>
    <p class="heading">Zeci de ani a lucrat în gara CFR Bacău. Apoi, ieșind la pensie, s-a
        retras în satul natal și trăia cu soția sa, Aglaia, ca doi frați, numai în rugăciune, în
        post, în citirea dumnezeieștilor Scripturi și în curățenie.</p>
    <p class="heading">La biserică totdeauna era nelipsit. Ajuta preotul la Sfântul Altar, citea
        cazania, făcea curățenie. Apoi cerceta bolnavii din sat, făcea milostenie, învăța pe
        fiecare cuvântul Domnului, vizita sfintele mănăstiri, îndemna pe mulți la pocăință. Iar
        în familie trăia ca un adevărat călugăr. Mânca adesea o dată pe zi, citea zilnic cele
        șapte Laude, se scula regulat la miezul nopții împreună cu soția și citea Utrenia. La
        îmbrăcăminte era smerit, foarte blând la cuvânt, dulce la sfat, senin la privire,
        mulțumit în suflet și plin de pace duhovnicească, într-o noapte după Utrenie, în
        primăvara anului 1971, când bătrânul ațipise puțin, a simțit o mână nevăzută care l-a
        deșteptat din somn și a auzit un glas care i-a zis:</p>
    <p class="heading">- Scoală-te la rugăciune, că vei avea o mare încercare, dar nu vei muri!
        Către ziuă, când bătrânul se ruga lui Dumnezeu în genunchi, a fost cuprins de o mare
        durere de stomac. Apoi, îndată a fost dus la spital și operat. Cum s-a vindecat, și-a
        continuat aceeași nevoință duhovnicească încă doi ani de zile. În noaptea de 7 martie,
        1973, după Utrenie, aceeași mână nevăzută l-a deșteptat din somn și un glas de taină i-a
        zis:</p>
    <p class="heading">- Scoală-te și te pregătește, că peste șapte zile vin să te iau!</p>
    <p class="heading">În cele șapte zile care au urmat, bunul creștin Constantin Lăcătușu s-a
        spovedit din copilărie la preot, s-a împărtășit, a dat milostenie și și-a luat rămas bun
        de la copii, vecini și rude, petrecând numai în rugăciuni și așteptare. Sufletul său era
        cuprins de o mare bucurie duhovnicească, iar chipul, plin de lumină și senin.</p>
    <p class="heading">În ziua de 14 martie, 1973, odaia lui era plină de rude și săteni.
        Veniseră toți să vadă ce se va întâmpla cu Constantin Lăcătușu. Spre amiază, bătrânul,
        care stătea pe marginea patului, a zis cu glas blând către soția sa:</p>
    <p class="heading">- Aglaie, du-te repede și deschide poarta, că, uite, vin la noi niște
        musafiri foarte frumos îmbrăcați. Vai, ce frumoși sunt! Uite, doi merg înainte cu
        lumânări aprinse. Vai, vin la noi atâția musafiri și nu avem scaune. Oare unde să-i
        primim? Aglaie, a adăugat el, du-te repede și deschide-le ușa casei, că, iată, s-au
        apropiat!</p>
    <p class="heading">Soția se uită pe fereastră, dar nu văzu nimic. Apoi se duse totuși să
        deschidă ușa. Dar în clipa când ea a deschis ușa casei, sufletul soțului ei se despărți
        de trup, iar trupul lui rămase nemișcat pe marginea patului fără să cadă jos, spre
        uimirea tuturor.</p>
    <p class="heading">Așa a plecat la Domnul sufletul ales și binecuvântat al credinciosului
        Constantin Lăcătușu, din satul Stroiești, județul Iași.</p>
    <h1>SFÂRȘITUL FĂRĂ POCĂINȚĂ AL UNEI TINERE FETE</h1>
    <p class="heading">În vara anului 1970, a venit o mamă plângând la Mănăstirea Sihăstria.
        Bătea la ușa fiecărui duhovnic și cerea sfat de folos, pentru sufletul fiicei sale.</p>
    <p class="heading">- De ce plângi, mamă? o întreba fiecare părinte.</p>
    <p class="heading">- Plâng pentru fata mea, că a murit nespovedită din pricina mea.</p>
    <p class="heading">- Dar cum a murit?</p>
    <p class="heading">- Să vă povestesc: Eu, părinte, am avut o fată nemăritată, cam de 25 de
        ani. Stătea cu mine în casă. Era fată bună, harnică, dar îi plăcea lumea.</p>
    <p class="heading">În vara asta, nu-i nici o lună de atunci, fata s-a îmbolnăvit. La câteva
        zile a căzut la pat, a slăbit și nu prea mânca.</p>
    <p class="heading">- Mamă, mi-a zis fata, eu mă simt tare bolnavă. Ar trebui să chemi
        preotul să mă spovedesc, că am păcate mari. Am greșit cu cineva și am făcut trei
        avorturi.</p>
    <p class="heading">- Lasă, fată, că am să-l chem, să mai termin din treabă, i-am zis eu. Și
        nu am dat importanță la rugămintea ei. Nu credeam că va muri așa de repede. A doua zi
        m-a întrebat fata:</p>
    <p class="heading">- Mamă, vine părintele?</p>
    <p class="heading">- Iată, chiar acum mă îmbrac să mă duc la părintele. Fata a tăcut câteva
        minute. Când am ajuns la portiță, gata să ies în drum, numai ce aud pe fată strigând în
        casă, cu glas mare:</p>
    <p class="heading">- Mamă, părintele! Să vină părintele! Părintele, mamă, părintele,
        părintele, pă... Și în clipa aceea și-a dat duhul cu acest cuvânt pe buzele ei și cu
        lacrimi în ochi.</p>
    <p class="heading">M-am întors înapoi cu sufletul zdrobit de mustrare, că fata a murit
        nespovedită din cauza mea. Și de atunci nu mai am liniște în sufletul meu. De aceea, am
        venit la mănăstire, părinte, ca să dau o slujbă pentru ea și să mă sfătuiți ce să fac ca
        să mă ierte Dumnezeu.</p>
    <h1>SFÂRȘITUL MINUNAT AL MAICII MAGDALENA TOFAN DIN MĂNĂSTIREA AGAPIA</h1>
    <p class="heading">Ne povestesc maicile bătrâne de la Mănăstirea Agapia din Vale un lucru
        înfricoșat și minunat ca acesta:</p>
    <p class="heading">Prin anii 1946-l947, trăiau în această mănăstire două călugrițe sărace
        în cele pământești, dar bogate în bunătăți. Una, maica Cleomida Iordache, era bătrână.
        Cealaltă, maica Magdalena Tofan, ucenica ei, avea și ea 50 de ani. Amândouă erau de loc
        din Piatra Șoimului, județul Neamț. Nimeni nu știa nevoința lor la chilie, la biserică
        și la sfânta ascultare. Dar la sfânta rugăciune erau nelipsite, la post și metanii, cele
        dintâi, și foarte silitoare în cele duhovnicești.</p>
    <p class="heading">În luna februarie, 1947, maica Cleomida s-a dus la Domnul. Atunci ucenica
        s-a hotărât să postească 40 de zile, ca să-i arate Domnul, cumva, unde este sufletul
        maicii Cleomida, adică dacă s-a mântuit sau nu, căci avea mare îndrăzneală în sfânta
        rugăciune.</p>
    <p class="heading">În ziua de 25 martie, 1947, la praznicul Buneivestiri, s-au împlinit cele
        40 de zile de post. Maica Magdalena s-a dus la slujbă la Mănăstirea Agapia Veche, unde a
        primit și Preacuratele Taine. Către seară, după ce a vorbit cu maicile vecine, a intrat
        în chilia ei și a adormit în Domnul.</p>
    <p class="heading">- Veniți, că a murit maica Magdalena! strigau uimite maicile. Și s-au
        adunat ca la 10 maici, au pregătit-o după rânduiala, au înfășurat-o în mantie, au
        așezat-o pe pat și au început să citească la Psaltire, împrejurul răposatei.</p>
    <p class="heading">Către miezul nopții, când tot soborul mănăstiresc era la slujba Utreniei
        în biserică, deodată maica Magdalena a întors capul într-o parte și a spus cu glas tare
        către cele ce citeau la Psaltire:</p>
    <p class="heading">- Chemați repede pe părintele Antim duhovnicul din biserică până la
        mine.</p>
    <p class="heading">Cum a primit duhovnicul și vestea asta, a luat repede Sfânta Cruce și
        epitrahilul și s-a dus la chilia maicii Magdalena. Toate celelalte călugărițe erau
        uimite și cuprinse de spaimă. Dar cea deșteptată din morți nu le vorbea nimic. Aștepta
        duhovnicul.</p>
    <p class="heading">- Ieșiți voi afară din chilie, că am puțină treabă cu maica Magdalena, a
        zis părintele.</p>
    <p class="heading">Și a zăbovit cu epitrahilul pe piept și cu crucea în mână cam jumătate de
        ceas în chilie, primind o oarecare înfricoșată mărturisire de taină, din gura maicii
        înviate. Dar nimeni până astăzi nu știe ce taină anume a mărturisit maica Magdalena
        duhovnicului ei. Unele socotesc că a mărturisit oarecare păcate nespovedite ale bătrânei
        călugărițe, Cleomida Iordache, pe al cărei suflet probabil îl văzuse ucenica
        chinuindu-se în iad. Alte maici socotesc că răposata și-a mărturisit și anumite păcate
        ale tinereții sale, pe care maica Magdalena ar fi uitat să le mărturisească. Altele cred
        că a povestit părintelui Antim despre muncile iadului și fericirea Raiului, precum și
        despre sufletele multor maici din Agapia, care le-a văzut acolo.</p>
    <p class="heading">După terminarea spovedaniei, când părintele Antim ieșea pe ușă, a zis
        maicilor uimite de pe sală:</p>
    <p class="heading">- Ei, acum intrați sfințiile voastre.</p>
    <p class="heading">Când au intrat repede la ea s-o dezlege din mantie, maica Magdalena deja
        adormise din nou. Zadarnic o strigau maicile:</p>
    <p class="heading">- Maică Magdalena, scoală-te! Sufletul ei plecase deja la cer.</p>
    <p class="heading">A treia zi tot soborul maicilor a petrecut-o cu lacrimi și evlavie ca pe
        o cuvioasă, până la cimitir. Și dacă cineva dintre ele ar fi întrebat pe părintele Antim
        despre taina aceasta, bătrânul îi răspundea numai atât:</p>
    <p class="heading">- A fost o minune, o minune!</p>
    <h1>SFÂRȘITUL CREȘTINESC AL PĂRINTELUI ILARION IOVA</h1>
    <p class="heading">Arhimandritul Iulian Nicoară, fost preot în satul Băița-Bihor, povestește
        un lucru minunat și vrednic de crezare.</p>
    <p class="heading">Pe când eram stareț la Mănăstirea Hodoș-Bodrog, din Arad (1950-l960),
        trăia în soborul mănăstirii un părinte cu viață aleasă, foarte ascultător, smerit și
        răbdător. Îl chema Ilarion Iova. Era de loc din comuna Căprioara, județul Timiș. La
        vârsta de 25 sau 30 de ani, adică în 1907, și-a ales viața călugărească, intrând în
        Mănăstirea Hodoș-Bodrog. Ajunsese așa de statornic și ascultător, că niciodată nu a
        cugetat să plece în altă mănăstire, sau în lume.</p>
    <p class="heading">Pentru smerenia, blândețea și ascultarea lui, a fost făcut preot și
        duhovnic. II căuta multă lume: călugări și mireni, folosindu-se cu toți de sfaturile
        lui.</p>
    <p class="heading">În primăvara anului 1952, într-una din zile, mi-a zis:</p>
    <p class="heading">- Părinte stareț, să știi că peste trei săptămâni voi trece la cele
        veșnice, între orele 11-l2 noaptea. Te rog foarte mult să ai grijă să fii la căpătâiul
        meu și să-mi ții lumânarea când mă voi sfârși. Dar să nu uiți!</p>
    <p class="heading">În urma acestor cuvinte, eu m-am dus la Preasfințitul Andrei, episcopul
        Aradului și i-am destăinuit cele spuse de Iova Ilarion.</p>
    <p class="heading">- Să fii atent, mi-a spus Preasfințitul, dacă se vor adeveri cele spuse
        de părintele Ilarion, el sigur se va mântui, pentru că a dus o viață curată și plăcută
        lui Dumnezeu. Iar dacă nu se vor adeveri, vor fi socotite ca o halucinație, pe care o au
        mulți bătrâni, înainte de moarte. Să fii atent și să însemnezi ziua prezisă de părintele
        Ilarion.</p>
    <p class="heading">Deasemeni, am povestit și călugărilor din mănăstire, precum și
        locuitorilor din satele vecine, cele spuse mie de părintele Ilarion. Toți erau curioși
        dacă se vor adeveri cele prezise.</p>
    <p class="heading">Între timp părintele Ilarion s-a îmbolnăvit și a căzut la pat. Cu trei,
        patru zile înainte de moarte, i s-a luat și graiul. Nu putea vorbi, dar era foarte
        conștient și cunoștea pe toată lumea. Am pus pe un călugăr în chiliecu sfinția sa, să-l
        supravegheze și să-l îngrijească. În cele din urmă, nu s-a mai putut da jos din pat,
        nicidecum, nici chiar ajutat.</p>
    <p class="heading">Eu, fiind foarte ocupat cu grija mănăstirii, eram mereu obosit. Din
        pricina oboselii, uitasem cele spuse mie de părintele Ilarion. Într-o seară m-am culcat
        în chilie. Eram între somn și veghe. Pe la orele unsprezece fară un sfert, dintr-odată
        ușa de la stăreție se deschide pe jumătate. Apare figura părintelui Ilarion în chilia
        mea de la stăreție... Vine spre patul meu, cu mâna dreaptă ridicată și cu degetul
        arătător amenințător spre mine îmi zice:</p>
    <p class="heading">- Ți-am spus să nu dormi!</p>
    <p class="heading">Apoi părintele Ilarion iese din chilia mea, iar eu sar din pat, mă îmbrac
        repede și mă duc în chilia sfinției sale. Îl găsesc întins pe pat, cu ochii închiși, în
        stare de agonie.</p>
    <p class="heading">- N-a ieșit părintele Ilarion, cumva, afară, în ceasul acesta?, întreb pe
        călugărul care îl îngrijea.</p>
    <p class="heading">- N-a fost nicăieri, părinte stareț, nu vedeți că este în agonie?... Eram
        tare tulburat de cele văzute de mine în chilie, cu numai 10 minute înainte. M-am așezat
        pe marginea patului său și mă rugam, îndată văd că părintele Ilarion se ridică din pat
        în capul oaselor, stă drept, se șterge la gură și pe barbă, își deschide brațele
        amândouă, mă îmbrățișează, mă sărută pe amândoi obrajii și îmi zice:</p>
    <p class="heading">- îți mulțumesc pentru tot ceea ce mi-ai făcut! Apoi se culcă din nou în
        pat și își dădu sufletul în mâna lui Dumnezeu. Iar eu, cu totul emoționat, i-am ținut
        lumânarea aprinsă.</p>
    <p class="heading">Atunci mi-am dat seama că sfârșitul Avei Ilarion a fost exact la trei
        săptămâni, la orele 11. 30, așa cum prezisese el. Îndată l-am dus în biserică cu tot
        soborul și am făcut slujbă de toată noaptea în cinstea și spre pomenirea părintelui
        Ilarion.</p>
    <p class="heading">Socotesc că figura aceea care a venit noaptea în chilia mea nu era
        altcineva decât sufletul părintelui Ilarion. Sau poate îngerul său păzitor, căci el
        dorea nespus să fiu aproape de el la sfârșit. Dealtfel, era și duhovnicul meu și între
        noi era o strânsă legătură duhovnicească. Apoi, și scularea sa din pat, îmbrățișarea și
        sărutarea mea, le socotesc de asemenea un dar dumnezeiesc, de care s-a învrednicit Ava
        Ilarion pentru sfințenia vieții sale.</p>
    <p class="heading">După înmormântare am spus Preasfințitului Episcop Andrei chipul minunat
        în care s-a săvârșit părintele Ilarion. Iar el, adânc mișcat în suflet, a răspuns:</p>
    <p class="heading">- Cu adevărat, părintele Ilarion s-a mântuit. Este de mare mirare și o
        raritate că în vremurile noastre mai există asemenea figuri călugărești!</p>
    <h1>SFÂRȘITUL BINECUVÂNTAT AL MITROPOLITULUI NIFON CRIVEANU</h1>
    <p class="heading">Vrednic de amintit este și sfârșitul cu totul binecuvântat al
        venerabilului mitropolit al Olteniei, Nifon Criveanu. Retras din scaun, își petrecea
        anii bătrâneții în București. Avea locuința pe strada Antim (lângă Mănăstirea Antim). În
        fiecare sărbătoare se ducea la biserica de la Schitul</p>
    <p class="heading">Maicilor, București, unde asculta slujba și predica, iar la praznice
        împărătești slujea Liturghia arhierească. Toți credincioșii și părinții care îl
        cunoșteau și-l ascultau, se foloseau de învățătura, de smerenia și blândețea lui
        duhovnicească.</p>
    <p class="heading">În anul 1970, la Duminica Rusaliilor în ziua de 30 mai, mitropolitul
        Nifon a săvârșit Sfânta Liturghie la Schitul Maicilor, cu un sobor de doi preoți și un
        diacon. Au luat parte și credincioși din oraș, ca la 60 de persoane.</p>
    <p class="heading">La sfârșitul Liturghiei, mitropolitul Nifon a ieșit la predică îmbrăcat
        în odăjdii. Se simțea bine și era cuprins de o deosebită căldură duhovnicească. După
        aproape zece minute de predică, mitropolitul Nifon a început a slăbi. Deci, lăsând
        predica neterminată, a intrat în Sfântul Altar și s-a așezat pe un scaun.</p>
    <p class="heading">- Părinților, mă simt foarte slăbit, a zis el.</p>
    <p class="heading">După câteva clipe de tăcere, a adăugat: Părinților, de acum mă duc la
        Domnul!... și în clipa aceea mitropolitul Nifon Criveanu a adormit în pace, îmbrăcat în
        sfintele odăjdii, în jilțul său din Altarul bisericii. Avea vârsta de 81 de ani
        (1889-l970). Fusese mai întâi preot de mir, apoi episcop de Huși, iar apoi mitropolit la
        Craiova. A treia zi a fost dus și înmormântat la Mănăstirea Cernica, petrecut de mulți
        credincioși.</p>
    <p class="heading">Așa se sfârșesc aleșii lui Dumnezeu!</p>
    <h1>CUM S-A SĂVÂRȘIT PĂRINTELE HRISOSTOM POSTOLACHE</h1>
    <p class="heading">Arhimandritul Hrisostom Postolache, egumenul schitului Bucium - Iași, a
        fost un mare călugăr, duhovnic și stareț al mănăstirilor din</p>
    <p class="heading">Moldova. Intrat din tinerețe în viața monahală, mai întâi s-a nevoit la
        schitul românesc Prodromul din Muntele Athos. Apoi revine în țară și ajunge egumen al
        schitului Bucium-Iași, unde întemeiază o obște de 20 de monahi și duce o înaltă nevoință
        duhovnicească. În vara anului 1979, după 42 de ani de stăreție, bătrânul se îmbolnăvește
        și este dus de ucenici la spitalul din Iași. Fiind noapte și ațipind pe un scaun, a
        văzut că se apropiau de el trei bărbați sfinți, îmbrăcați în veșminte strălucitoare.
        Unul dintre ei, arătând spre bătrânul bolnav, a întrebat pe altul mai mare dintre ei:
        "Ce poruncești cu bătrânul?" "Spune-i părintelui Hrisostom să se pregătească. Să cheme
        pe părintele Cleopa, duhovnicul lui, să se spovedească și să se împărtășească. Acum eu
        mă duc și când mă voi întoarce, să fie gata, căci în curând voi veni să-l iau!" Apoi
        îndată acel sfânt a plecat dintre cei trei, iar bătrânul s-a deșteptat.</p>
    <p class="heading">Chemând pe ucenicul lui, i-a poruncit, ca atunci noaptea, să-l ducă la
        schit și să trimită o mașină la Mănăstirea Sihăstria să-i aducă duhovnicul pentru
        spovedanie și pentru ultima binecuvântare, în zorii zilei a sosit la schitul Bucium
        Arhimandritul Cleopa Ilie, l-a spovedit pe bătrânul stareț Hrisostom, l-a împărtășit
        pentru ultima dată cu Trupul și Sângele lui Hristos, s-au sfătuit mult duhovnicește,
        s-au îmbrățișat și, sărutându-se unul cu altul, s-au despărțit.</p>
    <p class="heading">După opt zile de la acel vis, exact la aceeași oră, venerabilul și
        blândul stareț, Arhimandritul Hrisostom Postolache, și-a dat sufletul în mâinile lui
        Hristos, fiind plâns de toți ucenicii și fiii săi duhovnicești. Mormântul său se află
        sub un brad, lângă Altarul bisericii în care a slujit lui Dumnezeu zi și noapte, timp de
        peste cincizeci de ani.</p>
    <p class="heading">Doamne, odihnește cu drepții sufletul Părintelui nostru, Arhimandritul
        Hrisostom!</p>
    <h1>MOȘUL NECULAI VĂRĂTICEANU</h1>
    <p class="heading">Cu ani în urmă trăia în Pipirig un bătrân minunat, căruia tot satul îi
        spunea moș Neculai Vărăticeanu. Și era sărac bătrânul, dar foarte milostiv și temător
        de Dumnezeu. În fiecare primăvară se tocmea cioban la oile satului. Drept simbrie,
        cerea un rând de haine de șiac, mâncare și doi miei, pe care îi creștea cu multă grijă.
        Toamna, când se coborau oile din munte, moș Neculai Vărăticeanu aprindea două lumânări
        de ceară, lua două mieluțe în brațe și le dădea de pomană la sătenii cei mai săraci din
        Pipirig.</p>
    <p class="heading">- Să fie în numele Domnului, adăuga bătrânul.</p>
    <p class="heading">Și așa făcea în fiecare an, până a îmbătrânit de tot și nu mai putea
        umbla cu oile satului pe munte.</p>
    <p class="heading">- De ce dai miei de pomană, moș Neculai?, îl întrebau oamenii.</p>
    <p class="heading">- Ei, dragii mei, era pe vremuri un boier foarte zgârcit. O singură dată
        în viață a dat și el un miel de pomană. Pe urmă, boierul a murit și s-a dus în iad, iar
        mielul, văzându-l în foc, mereu se înmuia în apă, apoi se ducea și se scutura peste
        boier, de-i potolea focul. Dar apa era departe și până se întorcea mielul, focul iar se
        încingea deasupra boierului. Vedeți, dacă ar fi dat de pomană doi miei, ei s-ar fi
        rânduit să-l ude pe rând și s-ar fi stins focul. De aceia dau eu în fiecare an doi miei
        de pomană, să aibă cine mă răcori dincolo!</p>
    <p class="heading">Moș Neculai Vărăticeanu a fost căsătorit în tinerețile sale și a avut un
        fecior. Apoi feciorul i-a murit în primul război mondial și i-a rămas nora văduvă cu doi
        copii. Prin anul 1930, bătrânul a căzut bolnav la pat și a zăcut două săptămâni în casa
        nurorii sale. Într-o zi de Duminică, au venit vecinii să-l vadă pe moș Neculai. Cum
        vorbeau între ei, îndată bătrânul s-a sculat din pat, a ieșit puțin afară, s-a uitat la
        albastrul cerului, apoi, chemând pe nepotul cel mare, i-a zis:</p>
    <p class="heading">- Măi Vasilică, când oi muri eu, ai să vrei tu să-mi ții lumânarea? N-ai
        să te temi de mine? Că poate voi face urât cumva.</p>
    <p class="heading">- Am s-o țin, bunicule, nu mă tem! Iar vecinii, auzind ce vorbește
        bătrânul, au zis:</p>
    <p class="heading">- I-auzi ce vorbește moș Neculai! Este în mintea copiilor. O să sperie
        băiatul!</p>
    <p class="heading">- Du-te, măi Vasilică, și adu o lumânare, ca să-ți arăt cum s-o ții, când
        am să mor! După ce a adus copilul lumânarea, adăugă bătrânul:</p>
    <p class="heading">- Aprinde, Vasilică, lumânarea și stai aici lângă mine. Fă cruce și nu te
        teme. În clipa aceea Moș Neculai Vărăticeanu a expirat de trei ori adânc și a adormit în
        Domnul.</p>
    <p class="heading">Așa s-a mutat la veșnica odihnă ciobanul satului Pipirig.</p>
    <h1>CUM A VĂZUT MOȘUL NECULAI PE SFÂNTUL MARE MUCENIC GHEORGHE</h1>
    <p class="heading">În vara anului 1920, spun bătrânii din Pipirig, s-a întâmplat un lucru
        înfricoșat la stâna satului de pe plaiul Domesnicului.</p>
    <p class="heading">Era într-o seară de iulie. După mulsul oilor, ciobanii au strâns laptele,
        au luat masa și stăteau de vorbă sub aripă, în jurul focului. Se apropia miezul nopții.
        Printre cei 15 ciobani se afla și moșul Neculai Vărăticeanu. Cineva cobora în galop spre
        stână. Toți ciobanii se întrebau între ei cine umblă noaptea prin pădure. Călărețul
        necunoscut se apropia mereu de stână. Deodată apare în fața stânii un tânăr foarte
        frumos, îmbrăcat ostaș, cu sulița în mână, călare pe cal alb. Ciobanii au amuțit de
        emoție, ba nici câinii nu voiau să latre. Apoi tânărul acela minunat, li se adresă cu
        glas lin, dar poruncitor:</p>
    <p class="heading">- Părăsiți imediat locul acesta cu oile, că mare primejdie vă
        așteaptă!</p>
    <p class="heading">Apoi îndată a întors calul și a pornit din nou la galop, spre obcina
        muntelui. Toți au rămas uimiți.</p>
    <p class="heading">- Cine să fie acesta, fraților?, se întrebau ciobanii între ei. Unii
        ziceau că a fost o nălucă, alții, un vânător necunoscut, iar alții, un oarecare ofițer
        de armată. La urmă au întrebat pe cel mai bătrân dintre ei:</p>
    <p class="heading">- Moș Neculai, oare cine să fi fost călărețul acesta?</p>
    <p class="heading">- Eu cred că a fost Sfântul Mucenic Gheorghe!, a răspuns moșul Neculai
        Vărăticeanu. Nu vedeți ce frumos era și cum semăna cu Sfântul Gheorghe de pe icoană? De
        aceea cred că ar fi bine să ascultăm pe Sfântul Gheorghe și să mutăm oile din stână în
        altă parte, chiar în noaptea aceasta. Nu cumva să vină peste noi vreo grea
        nenorocire!</p>
    <p class="heading">Dar ceilalți ciobani nu au luat în seamă porunca acelui tânăr minunat,
        nici sfatul moșului Neculai Vărăticeanu. Apoi s-a dus fiecare la culcare.
        Dis-de-dimineață au muls oile și le-au lăsat la umbra unui fag bătrân, departe de stână.
        Iată însă, pe la orele unu, se ridică de peste munți un nor de ploaie. Deodată un
        trăsnet puternic a căzut peste fagul unde dormeau oile. S-au făcut trei movile mari, de
        oi. Au alergat ciobanii, le-au risipit și au găsit trei sute de oi moarte din cele nouă
        sute. Au început cu toții să plângă. Era prea târziu!</p>
    <p class="heading">- Iată, măi fraților, vedeți ce-am pățit, dacă n-am ascultat de Sfântul
        Gheorghe!, a zis la urmă cu jale moșul Neculai Vărăticeanu.</p>
    <h1>DE CE NU PURTA CUȚIT LA BRÂU MOȘUL NECULAI VĂRĂTICEANU</h1>
    <p class="heading">Vrednicul de pomenire, moșul Neculai Vărăticeanu, ciobanul satului
        Pipirig, niciodată, în viața sa, nu purta la sine cuțit, nici nu înjunghia miel, oaie
        sau alt animal. Ba nici sânge nu lua de la oile bolnave.</p>
    <p class="heading">Apoi niciodată nu mânca inimă de miel.</p>
    <p class="heading">- De ce nu mănânci inimă de miel, moș Neculai?</p>
    <p class="heading">- Pentru că atunci nu mai țin oile la mine!, răspundea bătrânul
        sătenilor.</p>
    <p class="heading">- Dar cuțit la brâu, de ce nu porți?</p>
    <p class="heading">- Pentru că eu niciodată n-am tăiat vreun miel sau oaie în toată viața
        mea. Mi-s așa de dragi oile! De ce să le tai? Numai una dacă aș tăia, ar simți și n-ar
        mai merge după mine.</p>
    <p class="heading">- Dar de se îmbolnăvește vreo oaie, ce faci? O tai sau îi iei sânge?</p>
    <p class="heading">- O las în știrea Domnului. Nici n-o tai, nici sânge nu-i iau. Dacă
        Dumnezeu vrea să se îmbolnăvească sau să moară, de ce să mă împotrivesc Lui?</p>
    <h1>SFÂRȘITUL BINECUVÂNTAT AL PREOTULUI DUMITRU STAN</h1>
    <p class="heading">În parohia comunei Stănița a fost preot regretatul părinte Dumitru Stan,
        timp de 53 de ani.</p>
    <p class="heading">Un adevărat model de preot, duhovnic, slujitor și econom al casei lui
        Dumnezeu! Fiii lui duhovnicești îl pomenesc cu lacrimi pentru sfaturile sale prețioase,
        pentru slujbele sale pline de evlavie, pentru predicile sale pătrunzătoare și pentru
        cântările sale duioase.</p>
    <p class="heading">Așa a fost de statornic și veghetor în păstorirea turmei lui Hristos pe
        calea dreptei credințe, că în acest răstimp, de peste o jumătate de secol, nici un
        sectant nu a îndrăznit să se apropie de parohia Stănița, iar la biserică era atâta
        frecvență, cum în puține sate se putea vedea.</p>
    <p class="heading">În primăvara anului 1966 a fost chemat să citească molitfele de darea
        sufletului la o bătrână din sat. Preotul și-a pus molitfelnicul, crucea și epitrahilul
        într-un coș de papură, după obiceiul său, și dis-de-dimineață a sosit la bolnavă. După
        ce a mărturisit muribunda și a terminat de citit molit-fa de darea sufletului, tocmai
        când zicea "Tatăl nostru", înainte de sfârșit, deodată părintele Dumitru Stan s-a
        cumpănit puțin și și-a încetinit graiul.</p>
    <p class="heading">- Petrică, ține pe părintele, a strigat bătrâna din pat, către fiul ei.
        În clipa aceea, după ce preotul a fost culcat jos în mijlocul casei, a respirat adânc și
        și-a dat sufletul în brațele Domnului. Avea ochii întredeschiși, epitrahilul pe grumaz
        și crucea încă o ținea în mână. A doua zi s-a sfârșit și văduva Ana Sava! Iată un
        sfârșit minunat al unui adevărat preot al lui Hristos.</p>
    <h1>MOȘUL GHEORGHE DIN BUCOVINA</h1>
    <p class="heading">Într-un sat din jurul orașului Suceava, trăia prin anul 1970 un bătrân
        văduv, care avea aproape 90 de ani. Un creștin model, nelipsit de la biserică, un
        gospodar neîntrecut în sat, pomicultor și stupar vestit, și un adevărat tată de
        copii.</p>
    <p class="heading">Dumnezeu i-a binecuvântat casa cu 17 copii. Până în prezent, toți sunt în
        viață. Numai soția, după nașterea ultimului copil s-a dus către Domnul.</p>
    <p class="heading">Moș Gheorghe, însă, nu s-a descurajat în cei 30 de ani de văduvie. Singur
        s-a trudit cu mâinile sale, ajutat de copii mai mari, până i-a văzut pe toți la casele
        lor.</p>
    <p class="heading">Obișnuia bătrânul, de două ori pe an, la Sfintele Paști și toamna, de
        mergea pe jos cu toiagul în mână cale de peste 40 km, la fiecare din feciorii și fetele
        sale. Îi cerceta, stătea cu ei la masă, le dădea unele sfaturi creștinești, apoi se
        întorcea la ale sale.</p>
    <p class="heading">Ultimul drum l-a făcut în primăvara anului 1971, de ziua învierii
        Domnului, la fiica sa cea mai mare. Apoi după Paști a chemat la el pe toți copiii, le-a
        dat un frumos cuvânt părintesc, a mâncat cu ei împreună, apoi i-a trimis în grădină să
        se plimbe. Era Duminică.</p>
    <p class="heading">- Duceți-vă să vă plimbați, le-a zis bătrânul, că eu am de primit un alt
        musafir. Dați-mi hainele mele de mire să mă îmbrac! - a adăugat către fiica sa cea mai
        mare.</p>
    <p class="heading">- De ce o fi zis tata vorbele astea?, se întrebau frații între ei,
        plimbându-se prin livadă.</p>
    <p class="heading">- Ei, cuvinte bătrânești!</p>
    <p class="heading">După puțină vreme s-a dus o nepoată în casă să vadă ce face bătrânul. Cum
        a deschis ușa, l-a văzut culcat în pat cu lumânarea aprinsă în mână. În clipa aceea își
        dăduse duhul. Singur își aprinsese lumânarea, pe care o ținea în mână, dreaptă, ca un om
        viu.</p>
    <p class="heading">Stătea culcat pe pat, obosit de povara anilor, cu fața luminată, cu ochii
        întredeschiși, cu barba lungă până la brâu și albă ca zăpada, îmbrăcat în cămașă lungă
        cu fuior, cu brâu lat de curea și bundiță, iar în mână avea lumânarea aprinsă, arsă pe
        jumătate. Era lumânarea din noaptea învierii!</p>
    <p class="heading">Cuprinsă de spaimă, nepoata a ieșit repede pe cerdacul casei,
        strigând:</p>
    <p class="heading">- Veniți, că bunicul s-a dus de la noi!</p>
    <h1>GRIJA PENTRU CEI RĂPOSAȚI</h1>
    <p class="heading">Măria Săcăliuc, o credincioasă săracă din București, are o deosebită
        grijă pentru pomenirea morților. Mai ales a celor uitați de rudele lor. Din vreme în
        vreme se duce prin cimitirele orașului București cu un caiet în mână și notează toate
        numele răposaților de pe crucile cele mai vechi, mai uitate, se oprește la mormintele
        mai proaspete. După ce umple caietul cu câteva mii de nume ale celor răposați, îl
        copiază în mai multe exemplare, adaugă pe fiecare caiet câteva sute de lei din mica ei
        pensie, și le trimite deodată la cele mai cunoscute mănăstiri din țară, să fie pomenite,
        din banii ei.</p>
    <p class="heading">- De ce faci lucrul acesta, soră Mărie?, o întreabă uneori preoții.</p>
    <p class="heading">- Părinților, morții au mare nevoie de ajutorul celor vii, de milostenie
        și Liturghii cu sărindare. Nu-i scriu pe toți. Numai pe cei care mi se par părăsiți de
        ai lor. Îi cunosc după cruci și morminte. Notez și pe cei care nu are cine să-i
        pomenească, morți la spitale, în război, accidentați etc. Toți au nevoie de rugăciunile
        Bisericii, ca să li se ierte păcatele și să fie scoși din întuneric la lumină. Nimeni
        din noi nu ne dăm seama cât de mult așteaptă sufletele morților rugăciunile celor
        vii.</p>
    <p class="heading">- Dar de unde iei atâția bani să plătești aceste pomelnice?</p>
    <p class="heading">- Eu sunt femeie săracă. Nu am avut niciodată familie. Din salariul meu
        de îngrijitoare pun deoparte, lună de lună, câteva sute de lei pentru pomenirea
        morților. Când se adună o sumă de câteva mii de lei, trimit la mănăstiri șapte rânduri
        de sărindare. Și tot așa. Măcar atâta să fac și eu! Poate mă vor pomeni și pe mine
        alții, că și eu sunt străină pe lume.</p>
    <p class="heading">Aceasta este fapta bună cea mai aleasă a roabei lui Dumnezeu, Măria.</p>
    <h1>LA SPOVEDANIE</h1>
    <p class="heading">Un credincios a venit din sat la o mănăstire să se mărturisească. Era în
        Postul Mare. În fața bisericii a întâlnit un duhovnic bătrân.</p>
    <p class="heading">- Sărut mâna, părinte! Am venit de departe, vă rog să mă spovediți, că
        pentru asta am plecat de acasă.</p>
    <p class="heading">- Bine ai făcut, frate! Dar de ce nu te spovedești la preotul paroh din
        sat? El vă cunoaște mai bine pe fiecare, vă dă canon mai ușor. Nu știi că duhovnicii de
        la mănăstiri dau canon aspru, după pravilă?</p>
    <p class="heading">- Așa este, părinte. Dar să vă întreb un lucru: când te îmbolnăvești
        greu, te consulți la doctorul de la dispensar, sau te duci la Policlinică?</p>
    <p class="heading">- Bine, frate, am înțeles! Hai să te spovedesc!</p>
    <h1>SĂ NU RÂVNIM LA AVUTUL STRĂIN</h1>
    <p class="heading">Un creștin din Pipirig trecea în tinerețe cu căruța peste culmea Petru
        Vodă, ca să ajungă pe Valea Bistriței. Pe cale a găsit o pungă cu 5 bani de argint și se
        lupta cu gândul, zicând:</p>
    <p class="heading">- Să o iau? Să nu o iau? Apoi a luat punga și a pus-o la brâu. Cum a
        ajuns în satul Poiana Teiului, a lăsat căruța cu calul în fața unei prăvălii, ca să
        cumpere ceva de mâncare. Dar nu a apucat să guste nimic, că în clipa aceea i-au furat
        hamurile de pe cal, care tocmai costau 5 bani de argint.</p>
    <h1>CUM A MURIT MOȘUL ONOFREI DIN COMUNA PUTNA</h1>
    <p class="heading">Moșul Onofrei Cenușă din comuna Putna, județul Suceava, era cunoscut de
        multă lume ca un om gospodar, la locul lui. Numai la biserică nu se ducea deloc, fiind
        cu totul lipit de cele pământești. Nici la biserica satului nu mergea, nici la
        mănăstirea din marginea satului.</p>
    <p class="heading">- Hai, măi, omule, la biserică, că astăzi este Duminică!, îl îndemna
        biata femeie.</p>
    <p class="heading">- Lasă, că oi merge încolo, la Paști, răspundea el. Dar nici atunci nu se
        ducea întotdeauna. Ba nici nu se mărturisise din tinerețe.</p>
    <p class="heading">- Hai să mergem la preot, să ne mărturisim că este Postul Mare!, îl silea
        femeia.</p>
    <p class="heading">- Lasă, că m-oi spovedi eu la preot din mănăstire! Dar nu se ducea.</p>
    <p class="heading">- Ai fost la mănăstire? Iaca, suntem în ajunul Paștelui!, îi amintea
        femeia.</p>
    <p class="heading">- M-oi tot spovedi eu încolo, la bătrânețe. Doar n-oi muri acum.</p>
    <p class="heading">Așa amâna moș Onofrei spovedania și venirea la biserică, de la o
        sărbătoare la alta, de la un post la altul, de la un an la altul, până a îmbătrânit de
        tot.</p>
    <p class="heading">În toamna anului 1960 se simțea mereu bolnav. Suferea de inimă, dar tot
        amâna spovedania. Iată însă că într-o dimineață, cum s-a sculat, l-a cuprins o grea
        durere de inimă.</p>
    <p class="heading">- Femeie, a zis moș Onofrei, fugi repede la mănăstire și adu un preot să
        mă mărturisească și pricestuiască, că iaca mor de-acum!</p>
    <p class="heading">A fugit biata femeie până la mănăstire, dar, pe când venea preotul cu
        Preacuratele Taine și era aproape de casă, iată că moșul Onofrei a murit nespovedit și
        neîmpărtășit din tinerețe.</p>
    <p class="heading">Așa mor cei ce amână spovedania la bătrânețe.</p>
    <h1>SFÂRȘITUL CREȘTINESC AL ROABEI LUI DUMNEZEU MĂRIA MARIN</h1>
    <p class="heading">Soția mai sus numitului pensionar a fost o creștină model, din Piatra
        Neamț.</p>
    <p class="heading">În tot timpul căsniciei sale, care a durat peste 50 de ani, n-a călcat
        niciodată cuvântul bărbatului ei. Nu știa mai mult decât casa și biserica. Se ruga și
        postea mereu. Nu lipsea Duminica și în sărbători de la biserică, slujea pe fiecare,
        primea, ospăta și odihnea pe toți. Apoi niciodată n-ar fi vorbit de rău pe cineva. Și,
        ceea ce este mai rar pentru femei, vorbea numai câteva cuvinte pe zi.</p>
    <p class="heading">Din anul 1971, rămânând văduvă, se îngrijea și mai mult de sufletul său,
        cum adică să-și săvârșească mai creștinește viața.</p>
    <p class="heading">Tot timpul și-l petrecea în rugăciune, post, milostenie și citirea
        Sfintei Scripturi, iar de la biserică era nelipsită.</p>
    <p class="heading">Odată a zis nepoatei sale:</p>
    <p class="heading">- Se apropie ceasul să plec din lumea asta. Să nu vă tulburați! Eu am
        pregătit toate. Uite colo, sub masă, hainele mele, cu care să mă îmbrăcați, prosoape,
        lumânări de ceară, pânză pentru punți, câteva așternuturi pentru săraci și bani pentru
        îngropare. Eu n-am să zac mult.</p>
    <p class="heading">În anul 1974, luni, 20 mai, după ce se împărtășise cu Trupul și Sângele
        Domnului, s-a îmbrăcat curat, și-a făcut obișnuita rugăciune, a luat untdelemn, tămâie
        și lumânări și s-a dus ca de obicei la cimitir, să tămâieze mormântul soțului său, apoi
        a plecat. La întoarcere s-a gândit să treacă pe la preotul Gheorghe Andone, duhovnicul
        ei. Cum a urcat treptele din fața casei, s-a lăsat ușor pe cerdac și a adormit cu pace,
        în vârstă de 78 de ani. Avea fața plină de o duhovnicească liniște!</p>
    <h1>SPOVEDANIA UNEI FEMEI</h1>
    <p class="heading">O doamnă, soția unui inginer din Ploiești, mustrată de conștiință, a
        venit la preot să se mărturisească:</p>
    <p class="heading">- Părinte, am mari dureri de cap, halucinații de copii mici, cu capetele
        tăiate și sunt stăpânită de obsesia cuțitului. Mereu îmi vine gând să lovesc cu cuțitul
        în soț și în fetița mea. Am fost și la spital, dar nu m-am vindecat.</p>
    <p class="heading">- De câți ani ești căsătorită?, o întrebă preotul.</p>
    <p class="heading">- De 20 de ani.</p>
    <p class="heading">- Și câți copii ai până acum?</p>
    <p class="heading">- Am numai o fetiță de 9 ani. Iar timp de 11 ani am făcut câteva zeci de
        avorturi.</p>
    <p class="heading">- Te-ai mai mărturisit până acum?</p>
    <p class="heading">- Dinainte de căsătorie.</p>
    <p class="heading">- Și când ai simțit aceste dureri de cap?</p>
    <p class="heading">- Durerile m-au cuprins în urma unei insolații pe plajă.</p>
    <p class="heading">- Așa este! Razele soarelui, dimpreună cu Darul Duhului Sfânt, ți-au
        răscolit conștiința. Copiii cu capetele tăiate sunt copiii pe care i-ai avortat până
        acum. Iar obsesia cuțitului este expresia conștiinței omorâte de păcat. Este îndemnul
        satanei de a-ți ucide și singurul copil în viață. Un păcat odată făcut, atrage după sine
        alt păcat. Este o ucidere orice avort! Și cine repetă acest greu păcat și nu se
        pocăiește, ajunge până la urmă la sinucidere.</p>
    <p class="heading">- Deci, ce să fac acum, părinte?</p>
    <p class="heading">- Șapte ani ești oprită de Sfânta împărtășanie. Apoi să postești toate
        posturile, să nu mai faci nici un avort de acum înainte. Oricâți copii ți-o da Dumnezeu,
        să-i naști, dacă vrei să te mântuiești. Să îmbraci atâția copii săraci și să botezi
        atâția prunci, câți ai avortat.</p>
    <p class="heading">După o vreme a trecut femeia din nou pe la duhovnicul ei și a
        mărturisit:</p>
    <p class="heading">- Slavă Domnului, părinte! Cu rugăciunile sfinției voastre m-am izbăvit
        de boala aceea și mă silesc să-mi fac canonul. Parcă mi-e teamă să spun că mă simt
        bine.</p>
    <h1>CUM A SALVAT MAICA DOMNULUI O FEMEIE GRAV BOLNAVĂ</h1>
    <p class="heading">În orașul Vaslui, mai este încă în viață profesorul pensionar Dumitru
        Cotoran. Prin anul 1939-l940 era profesor de filosofie la liceul din Vaslui. Și, după
        cum singur mărturisește, era un ateu convins. Soția era însă credincioasă. Dar nu aveau
        copii.</p>
    <p class="heading">Iată, însă, că soția i se îmbolnăvește grav și este internată pentru
        operație la un spital din București. După operație ajunsese aproape în stare de
        inconștiență.</p>
    <p class="heading">- Domnule doctor, mai este vreo speranță cu soția mea?, întreabă
        profesorul Cotoran.</p>
    <p class="heading">- Numai Dumnezeu dacă mai face vreo minune! Altfel...</p>
    <p class="heading">Cum a auzit el cuvintele acestea, a ieșit foarte zdrobit la inimă din
        spital și, fără să știe unde merge, căuta o biserică deschisă în cale. De unde nu
        intrase în biserică din copilărie, iată acum întâlnește prima biserică a Sfinților
        Ioachim și Ana, pe strada Traian. Intră repede înăuntru și, căzând în genunchi la icoana
        Maicii Domnului, a rostit cu lacrimi această rugăciune disperată:</p>
    <p class="heading">- Maica Domnului, dacă exiști, salvează-mi soția!</p>
    <p class="heading">Apoi s-a întors repede la spital, unde soția lui se zbătea între viață și
        moarte. Parcă dormea. Se așeză lângă patul ei. Se rugă Maicii Domnului în gând, pentru
        ea.</p>
    <p class="heading">Deodată femeia întredeschise ochii și întrebă:</p>
    <p class="heading">- Dumitre, tu ești?</p>
    <p class="heading">- Da, eu sunt, vrei ceva?</p>
    <p class="heading">- Ajută-mă să mă ridic puțin. Acum o jumătate de ceas a venit la mine o
        femeie în haine albe, foarte frumoase, și mi-a spus: "Iată, aici, în prăpastia asta era
        să cazi. Dar pentru rugăciunea soțului tău, te scot deasupra". Apoi m-a apucat de mână
        și m-a urcat pe un loc ridicat și luminat.</p>
    <p class="heading">Din clipa aceea a dispărut acea fecioară, iar muribunda a început a se
        întări.</p>
    <p class="heading">- Vrei să te plimbi cu mine pe coridor?, o întrebă soțul.</p>
    <p class="heading">- Vreau, că nu mă mai doare nimic!</p>
    <p class="heading">Când l-au văzut doctorii că se plimbă cu soția, după o operație așa de
        grea, s-au mâniat pe profesor și i-au zis:</p>
    <p class="heading">- Ce faci, domnule, ai înnebunit?</p>
    <p class="heading">- JSJu, domnule doctor, abia acum m-am trezit! În câteva zile soția s-a
        făcut complet sănătoasă și s-au reîntors la Vaslui. Aici, profesorul Dumitru Cotoran
        și-a schimbat cu totul viața, devenind un bun creștin. Era nelipsit de la biserică, iar
        în fiecare sărbătoare citea câte un capitol din Noul Testament și se ruga la Dumnezeu cu
        lacrimi.</p>
    <h1>CUM S-A IZBĂVIT DE MOARTE PICTORUL MARIN SĂNDULESCU</h1>
    <p class="heading">Între anii 1951-l952 se picta biserica din satul Celmegești, Vâlcea.
        între pictori lucra pe schelă și pictorul Marin Săndulescu, din satul sus numit. Între
        altele, el spunea următoarele:</p>
    <p class="heading">- în viața mea am fost un păcătos. Însă aveam o mare evlavie la Maica
        Domnului, așa cum am și acum. Când pictez icoane cu chipul Maicii Domnului, mă rog la ea
        să mă ajute să le pictez bine, cu toate că sunt păcătos.</p>
    <p class="heading">Iată că, într-o zi, pe când Marin Săndulescu vopsea acoperișul de pe
        turnul bisericii, a călcat greșit și s-a prăbușit de pe schelă, de la înălțime de 15-20
        metri. Toți credeau că a murit. După 10 minute a deschis ochii, s-a deșteptat ca
        dintr-un somn și a zis:</p>
    <p class="heading">- Dați-mi o cană cu lapte ca să beau! Cei din jur și-au făcut cruce.</p>
    <p class="heading">- Cum ai scăpat cu viață, frate Marine?</p>
    <p class="heading">- în timp ce cădeam de pe turn, m-am rugat la Maica Domnului cu credință,
        zicând: "Maica Domnului, ajută-mă!" și îndată am simțit sub mine ca niște aripi, care mă
        sprijineau, până am ajuns jos.</p>
    <p class="heading">După ce a băut o cană cu lapte, pictorul Marin Săndulescu s-a urcat din
        nou pe schelă și a lucrat cu spor până seara.</p>
    <h1>DEȘTEPTAREA DIN MORȚI A LUI ȘANDOR</h1>
    <p class="heading">Șandor era un țăran credincios și sincer, dintr-un sat nu departe de
        Cluj. El mărturisea despre sine un lucru înfricoșat, ca acesta:</p>
    <p class="heading">Prin anul 1925, când eram tânăr, eram iubitor de petreceri și jocuri. Nu
        lipseam de la nici o distracție. Iată că într-o seară m-am întors acasă transpirat de la
        dans. Nu m-am schimbat. Mama m-a trimis la apă, departe, la fântână. Apoi m-am
        îmbolnăvit de pneumonie. După câteva zile am murit.</p>
    <p class="heading">În timp ce toți mă plângeau, eu îi vedeam pe ei. Apoi îndată a venit un
        tânăr la mine, frumos, îmbrăcat în haine albe, m-a apucat de mână și am început împreună
        a ne înălța, spre cer. Vedeam casa noastră, satul, câmpul cum rămâneau în urmă, până au
        dispărut în depărtare, în timp ce noi ne tot înălțăm peste sate, peste nori până ce nu
        am m-ai văzut nimic. Urcând așa prin văzduh, am ajuns la niște porți mari de metal. Cel
        ce mă ducea a bătut în porți și îndată ce s-au deschis, a apărut înainte un bătrân
        frumos, îmbrăcat luminat, ca un înger și încins cu brâu roșu. Apoi, deschizând gura, a
        zis:</p>
    <p class="heading">- Du-l pe Șandor înapoi, că mai are încă ceva de făcut!</p>
    <p class="heading">Atunci, îndată cel ce mă ducea, m-a luat de mână și m-am întors înapoi
        prin văzduh, pe aceeași cale pe care am urcat. La început nu vedeam nimic. Apoi am
        început a zări norii, apoi satele, dealurile, satul meu, casa, rudele ce plângeau și
        îndată am intrat în trup. Atunci cel ce mă ducea a dispărut, iar eu, săltând capul de pe
        pernă, am zis, căutând cu ochii de jur împrejur: "Mamă, dă-mi ceva de mâncare".</p>
    <h1>O ALTĂ ÎNTÂMPLARE ASEMENEA</h1>
    <p class="heading">Un bătrân pensionar din Vatra Dornei, ca de 80 de ani, a venit la Schitul
        Rarău să se mărturisească:</p>
    <p class="heading">- Eu, părinte, am 80 de ani. Nevasta mi-a murit de 4 ani. În viața mea am
        fost cumpătat. Până ce m-am căsătorit n-am cunoscut femeie, iar după căsătorie, altă
        femeie n-am cunoscut, decât pe nevasta mea. Dar, de la un timp încoace, vine la mine
        soția mea, noaptea, și mă întreabă:</p>
    <p class="heading">- Ce faci, Vasile?</p>
    <p class="heading">- Dorm, Irino!</p>
    <p class="heading">- Tot singur ești?</p>
    <p class="heading">- Nu sunt singur, sunt cu Dumnezeu.</p>
    <p class="heading">- Lasă vorba asta. Tu trebuie să te însori, să iei o femeie văduvă din
        oraș.</p>
    <p class="heading">- Ce spui tu, Irino? Să mă fac de râs acum la bătrânețe?</p>
    <p class="heading">Așa, părinte, mă tot supără femeia mea și caută să mă tragă în păcat.
        Uneori m-am sculat din pat și am început să mă rog cu lacrimi lui Dumnezeu, ca să scap
        de ispita asta. Deci, ce mă înveți, părinte, să fac?</p>
    <p class="heading">- Moș Vasile, aceea nu este femeia dumitale, ci este satana în chipul
        femeii, ca să te batjocorească prin păcatul desfrânării, acum înainte de moarte. Iată,
        te spovedesc, mâine te împărtășesc, îți citesc câteva rugăciuni, apoi du-te acasă și
        roagă-te mereu. Iar noaptea însemnează-te cu Sfânta Cruce, fă aghiasmă în casă, ține
        sfintele posturi și nu te va mai supăra vrăjmașul.</p>
    <p class="heading">- Mulțumesc, părinte! Așa am să fac!</p>
    <p class="heading">Din ziua aceea, nu l-a mai supărat diavolul pe moș Vasile.</p>
    <h1>DATORIA DE A AJUTA PE CEI RĂPOSAȚI</h1>
    <p class="heading">În Mănăstirea Celic-Dere viețuiește din anul 1964 maica Serafima Lungoci.
        Sfinția sa are o deosebită grijă pentru cei răposați. Vopsește crucile, prășește
        mormintele, aprinde candele, duce bucuria învierii Domnului din biserică în cimitir.</p>
    <p class="heading">Sfinția sa a observat în cimitirul mănăstirii un mormânt tare neîngrijit
        și plin de buruieni.</p>
    <p class="heading">- Maicilor, a întrebat ea, cine este îngropat în mormântul acesta lăsat
        în părăsire?</p>
    <p class="heading">- Este mormântul maicii Marta, o călugăriță săracă, care a trăit la noi.
        Ani de zile cât a viețuit în mănăstire, a făcut ascultare numai la vite, la porci și la
        păsări. Era ca o roabă a tuturor, îmbrăcată rău, mereu tăcută, smerită și foarte
        răbdătoare. La biserică venea numai noaptea, că ziua nu avea timp liber. Apoi s-a
        îmbolnăvit și a murit. Dumnezeu s-o ierte.</p>
    <p class="heading">- Mulțumesc, maică, bine că mi-ai spus! Din ziua aceea maica Serafima s-a
        apucat să planteze flori, să vopsească crucea maicii Marta. I-a cumpărat și un felinar
        de la Tulcea, în care aprindea zilnic candela. Apoi a plătit la biserică 40 de Liturghii
        și 40 de parastase pentru sufletul maicii Marta, roaba mănăstirii, roaba lui
        Dumnezeu.</p>
    <p class="heading">După 40 de zile, când s-au împlinit slujbele, pe când maica Serafima era
        în chilie, între somn și veghe, aude pe cineva bătând la ușă.</p>
    <p class="heading">- Binecuvintează, maică Serafima!</p>
    <p class="heading">- Domnul, maică, intră!</p>
    <p class="heading">Și a intrat în chilia sfinției sale o călugăriță bătrânică, mică de
        statură, slabă la față și îmbrăcată foarte modest. Apoi, după ce s-a însemnat cu semnul
        Sfintei Cruci, a făcut închinăciune până la pământ și a zis:</p>
    <p class="heading">- Maică Serafima, am venit să-ți mulțumesc că mi-ai făcut un mare bine.
        M-ai pomenit la biserică, mi-ai îngrijit mormântul și-mi aprinzi întotdeauna candela.
        Apoi, făcând din nou închinăciune binefăcătoarei sale, a ieșit din chilie. Iar
        dimineața, maica Serafima s-a interesat cum era la chip și la îmbrăcăminte maica Marta.
        Atunci a înțeles că acea călugăriță care i-a mulțumit în chilie, a fost însăși maica
        Marta.</p>
    <h1>MAICA DOMNULUI ESTE GRABNIC AJUTĂTOARE</h1>
    <p class="heading">Episcopul Chesarie Păunescu povestea că prin anul 1934, când era director
        la Seminarul monahal din Mănăstirea Cernica, s-a întâmplat că în iarna aceea s-au
        terminat alimentele și lemnele de foc la elevi. Nu mai aveau nici bani în casă, nici
        mănăstirea nu avea rezervă de lemne și hrană.</p>
    <p class="heading">- Ce să fac? spunea preasfințitul. Nu găseam să împrumut de nicăieri, iar
        elevii sufereau. Atunci m-am dus la biserică, am căzut în genunchi la icoana Maicii
        Domnului și am citit paraclisul ei cu lacrimi, cerându-i ajutorul în acea grea nevoie.
        Și iată că Maica Domnului nu ne-a lăsat. A doua zi dimineață a venit din București la
        Mănăstirea Cernica, o doamnă credincioasă și a întrebat:</p>
    <p class="heading">- Cine este directorul Seminarului?</p>
    <p class="heading">- Arhimandritul Chesarie Păunescu -, i s-a răspuns.</p>
    <p class="heading">- Și unde este chilia lui?</p>
    <p class="heading">- În incinta mănăstirii, la etaj.</p>
    <p class="heading">Numai ce mă pomenesc cu o doamnă la ușă.</p>
    <p class="heading">- Părinte director, am auzit că nu aveți cu ce întreține Seminarul. Iată,
        vă donez din munca mea 5000 lei, să procurați pentru elevi tot ce aveți nevoie.</p>
    <p class="heading">- Bine, soră! Dumnezeu și Maica Domnului să vă răsplătească! Dar
        spuneți-mi numele, să vă facem un pomelnic pentru familie.</p>
    <p class="heading">- Nu, părinte, nu trebuie. Știe Dumnezeu numele meu și de ce am eu
        nevoie.</p>
    <h1>DESPRE NICOLAE DIN COMUNA GRECI - MACIN</h1>
    <p class="heading">O creștină aleasă, Doina Militam, din comuna Greci, Macin, județul
        Tulcea, istorisește acest fapt vrednic de luat în seamă:</p>
    <p class="heading">- în acest sat trăia până de curând o femeie văduvă, foarte credincioasă,
        care avea un singur fecior, Nicolae, cam de 30 de ani și acesta căsătorit. Feciorul,
        gospodar de altfel, o ajuta pe bătrână la munca câmpului și la întreținerea casei. Dar
        avea un mare și greu păcat: Nicolae nu mai voia să creadă în Dumnezeu. De aceea, nu
        mergea la biserică deloc, încă din copilărie nu se mărturisise, nu se închina. Ba nu
        putea nici să vadă pe preot pe la casa lor.</p>
    <p class="heading">- Măi, Nicolae, îi zicea mama, iată, mâine, va veni părintele cu icoana
        prin sat, că se apropie Crăciunul. Trebuie să-l primim și noi.</p>
    <p class="heading">- Mamă, răspundea Nicolae, dacă intră la noi în casă, îl scot pe ușă în
        stradă.</p>
    <p class="heading">- Măi, Nicolae, îi spunea mama altă dată, va veni părintele cu sfânta
        aghiasmă pentru a ne sfinți casa, că mâine este Botezul Domnului. Nu cumva să te
        împotrivești, că te bate Dumnezeu.</p>
    <p class="heading">- Lasă să vină, că îi dau eu cu barda. Și, într-adevăr, nu primea
        niciodată pe părintele în casă, iar biata mamă plângea nemângâiată, să-l întoarcă Dumnezeu pe
        fiul ei la sfânta credință și la pocăință.</p>
    <p class="heading">Ani de zile au răbdat Dumnezeu și mama lui Nicolae, doar s-ar
        întoarce.</p>
    <p class="heading">Dar rugăciunea mamei și a preotului din sat, nu conteneau pentru Nicolae.
        Și iată cum l-a întors Dumnezeu la credință și pocăință.</p>
    <p class="heading">De la o vreme s-a îmbolnăvit Nicolae așa de grav, încât a căzut la pat.
        După câteva zile de suferință, într-o dimineață, strigă stăruitor la mama:</p>
    <p class="heading">- Mamă, mamă, adu-l pe părintele Postolache să mă spovedească și
        împărtășească, că eu am să mor.</p>
    <p class="heading">- Dar cum să-l chem? Nu l-ai înjurat tu pe părintele de atâtea ori și ai
        zis că îl dai pe ușă afară?</p>
    <p class="heading">- Mamă, astă noapte am văzut stând lângă patul meu pe Maica Domnului. Era
        îmbrăcată în alb, foarte frumos, și toată noaptea s-a rugat cu lacrimi în ochi pentru
        mine.</p>
    <p class="heading">Când a văzut biata mamă că fiul ei spune aceste cuvinte cu lacrimi, s-a
        bucurat mult că a auzit-o Dumnezeu și îndată a chemat preotul satului acasă. Iar
        părintele, ca un adevărat păstor al turmei lui Hristos, a venit numaidecât la cel
        căzut.</p>
    <p class="heading">- Părinte, l-a întrebat, nu ești supărat pe mine?</p>
    <p class="heading">- De ce să fiu supărat, Nicolae?</p>
    <p class="heading">- Păi, ți-am făcut atâta supărare, te-am înjurat, te-am amenințat cu
        bătaia, te-am...</p>
    <p class="heading">- Nu, Nicolae, nu sunt deloc supărat pe tine. Hristos a fost răstignit de
        oameni și nu S-a supărat pe ei. Eu m-am rugat totdeauna pentru tine și am avut credință
        că te vei întoarce la calea cea adevărată.</p>
    <p class="heading">- Atunci, te rog, spovedește-mă, părinte, și mă împărtășește, că nu mai
        am multe zile de trăit.</p>
    <p class="heading">Deci s-a mărturisit cu lacrimi multe Nicolae, s-a căit de păcatele sale
        și a primit și Sfânta împărtășanie, iar după trei zile a murit împăcat cu Dumnezeu, cu
        sine și cu toți oamenii.</p>
    <p class="heading">Astăzi, preotul Postolache din comuna Greci - Tulcea se află în Brăila și
        confirmă cele de mai sus.</p>
    <h1>CUM S-A MUTAT LA DOMNUL MAICA EVGHENIA DIN MĂNĂSTIREA SURPATELE</h1>
    <p class="heading">În primăvara anului 1950 era încă în viață, în Mănăstirea Surpatele din
        județul Vâlcea, o călugăriță smerită cu numele Evghenia, în vârstă de 50 de ani. Și era
        așa de bolnavă de plămâni, că stătea mai mult în chilie și la pat. Într-o zi o
        cercetează duhovnicul ei și o găsește foarte liniștită și plină de bucurie
        duhovnicească.</p>
    <p class="heading">- De ce ești așa de bucuroasă astăzi, maică Evghenie?, o întrebă
        părintele. Eu așteptam să te găsesc mâhnită, ca tot omul în vreme de suferință.</p>
    <p class="heading">- De ce să fiu supărată, părinte? Eu aștept cu mare bucurie să mă duc la
        Domnul.</p>
    <p class="heading">- Dar de unde ai dobândit bucuria asta?</p>
    <p class="heading">- Aseară, în timpul privegherii, au venit la mine, în chilie, trei
        fecioare foarte frumoase, îmbrăcate în alb și mi-au zis:</p>
    <p class="heading">- Vrei să mergi cu noi? Apoi m-au luat de mână și m-au dus cu ele, undeva
        sus. Și am văzut acolo o grădină cu flori așa de frumoase, cum n-am mai văzut niciodată
        în viața mea. Apoi am întrebat pe fecioara care mă ținea de mână:</p>
    <p class="heading">- Cum te cheamă? Mă minunez că ai atâta grijă de mine.</p>
    <p class="heading">- Tu Evghenia și eu Evghenia!</p>
    <p class="heading">De aici am înțeles că era Sfânta Muceniță Evghenia. Apoi iar am
        întrebat-o:</p>
    <p class="heading">- Dar pe fecioara cea foarte frumoasă, din mijloc, cum o cheamă?</p>
    <p class="heading">- Numele ei nu se spune, mi-a răspuns Sfânta Evghenia.</p>
    <p class="heading">Poate era Maica Domnului. De a treia fecioară n-am mai întrebat. Apoi
        i-am mai spus:</p>
    <p class="heading">- Mult aș dori să rămân și eu aici, în grădina aceasta!</p>
    <p class="heading">- Acum te ducem înapoi în chilia ta și nu după multe zile, vei veni aici
        cu noi.</p>
    <p class="heading">Deci, nu știu cum, deodată m-am văzut în chilia mea. Candela era aprinsă
        și afară toca de Liturghie.</p>
    <p class="heading">După plecarea duhovnicului, maica Evghenia a mai trăit o zi. Iar în
        noaptea următoare s-a mutat la Domnul, liniștită și plină de bucurie duhovnicească.
        Monahia Neonila, o călugăriță foarte sporită, mărturisea mai târziu că ar fi văzut
        sufletul maicii Evghenia ridicându-se la cer, ca o fecioară îmbrăcată în alb, până a
        dispărut în văzduh.</p>
    <h1>MĂRTURISIREA UNEI CREȘTINE DIN LOCALITATEA MÂNECIU</h1>
    <p class="heading">Unei bătrâne din Localitatea Mâneciu, Prahova, i-a murit cumnata; ea,
        însă, mereu dădea Liturghii și parastase (sărindare) la biserici și mănăstiri pentru
        sufletul ei.</p>
    <p class="heading">Într-o noapte, tocmai pe când se pregătea să dea la biserică un nou
        pomelnic pentru cea răposată, visează că intră în biserică să asculte Sfânta Liturghie
        și să dea pomelnicul pentru morți.</p>
    <p class="heading">Iar în ușa diaconească a Sfântului Altar, vede pe cumnata ei că îi face
        semn cu mâna și-i zice:</p>
    <p class="heading">- Vino, să-ți spun ceva! Toate scrisorile pe care mi le-ai trimis, le-am
        primit și îți mulțumesc, că mult m-ai ajutat!</p>
    <p class="heading">Apoi, deșteptându-se bătrâna din somn, și-a dat seama cât de necesare
        sunt rugăciunile pentru cei morți.</p>
    <h1>O ALTĂ MĂRTURISIRE ASEMENEA</h1>
    <p class="heading">Un creștin din București, evlavios, ne mărturisește următorul fapt: "Am
        avut doi prieteni buni, unul profesor și celălalt funcționar la ambasadă. Într-un an au
        murit amândoi, unul în accident de avion, și celălalt, răpus de boală. M-am gândit deci,
        cum aș putea ajuta mai bine pe prietenii mei, plecați dintre noi.</p>
    <p class="heading">Și am plătit pentru amândoi 40 de sărindare (parastase) la biserică. Cine
        știe, dacă i-o mai fi pomenit cineva. Măcar cu atât să-i ajut și eu.</p>
    <p class="heading">După ce s-au împlinit cele 40 de slujbe, i-am visat în aceeași noapte pe
        amândoi. Cum m-au văzut, m-au salutat, fluturând cu recunoștință din mâini, apoi fiecare
        m-a sărutat și așa s-au dus".</p>
    <h1>SFÂRȘITUL ÎNFRICOȘAT AL UNEI FEMEI APOSTATE</h1>
    <p class="heading">O profesoară din București, numai de 45 de ani, era grav bolnavă la
        spital, pe lângă boala trupului, era bolnavă și sufletește, de cea mai grea suferință:
        necredința în Dumnezeu.</p>
    <p class="heading">Încă din anii studenției, ajunsese la convingerea că nu există Dumnezeu.
        De aceea, a devenit apostată, atee. Nimeni din rude, nici chiar soțul nu a putut-o
        convinge să creadă din nou în Dumnezeu, să meargă la biserică, să se mărturisească la
        preot.</p>
    <p class="heading">Pentru aceea, a bătut-o Dumnezeu cu o boală foarte grea, tot trupul, că
        nici doctorii nu aveau ce-i mai face. Ea nici așa nu a vrut să se întoarcă, cu căință,
        la Dumnezeu, nici să primească un preot să o mărturisească. De aceea a părăsit-o și
        Dumnezeu.</p>
    <p class="heading">Fiind sortită morții, a fost dată singură într-o rezervă a spitalului. O
        soră o îngrijea cu toată dragostea.</p>
    <p class="heading">Noaptea, sora a ațipit ușor, cu capul pe masă, lângă muribundă. Era între
        somn și veghe. Deodată a văzut sufletul ei ieșind din trup, de formă omenească, îmbrăcat
        în alb, stând pe marginea unei prăpăstii ce se deschidea lângă pat. Din adânc, diavolii
        mulți se repezeau în sus, s-o tragă în văpaie, iar de la spate un alt diavol a împins-o
        în acea văpaie, fără fund.</p>
    <p class="heading">În clipa aceea sora a țipat de spaimă și îndată s-a și deșteptat. Când
        s-a uitat la muribundă, a observat că atunci își dădea sufletul.</p>
    <p class="heading">Era în toamna anului 1973.</p>
    <h1>MOȘUL DEȘTEPTAT DIN MORȚI</h1>
    <p class="heading">O femeie credincioasă din județul Vâlcea ne mărturisește un lucru
        adevărat, ca acesta:</p>
    <p class="heading">În satul meu trăiau până nu demult doi bătrâni. Soțul era milostiv și
        foarte credincios; soția, mătușa Veta, era însă foarte zgârcită. Mereu o sfătuia el să
        fie mai deschisă la suflet, dar în zadar.</p>
    <p class="heading">Odată a avut niște lucrători la câmp.</p>
    <p class="heading">- Taie cocoșul, a zis bătrânul, și fă mâncare, că avem oameni mulți la
        masă!</p>
    <p class="heading">Mătușa Veta a tăiat însă un pui mic și n-a ajuns la mâncare. Iaca, moare
        bătrânul! Pe când soția îl plângea lângă sicriu, deodată el oftează adânc, se deșteaptă
        din morți și fără să se miște din sicriu, începe a vorbi. Bătrâna, foarte speriată, dă
        să fugă.</p>
    <p class="heading">- Veto, nu fugi, zice el, că eu pentru tine am venit. Vino mai aproape
        să-ți spun ceva, că plec iar de unde am venit. Tu să nu mă plângi pe mine, că eu acolo
        unde sunt, sunt bine! Însă tu, dacă o să fii tot așa zgârcită, ai să ajungi la rău.
        Ți-aduci aminte cu cocoșul... Deci să faci milostenie, că altfel o să fie rău de
        tine.</p>
    <p class="heading">Apoi îndată bătrânul a adormit din nou și a fost înmormântat cu multă
        lume.</p>
    <h1>RECUNOȘTINȚA CELOR RĂPOSAȚI PENTRU BINEFĂCĂTORII LOR</h1>
    <p class="heading">Unei doamne din București i-a murit un fiu. Era prin anul 1965. L-a
        îngropat la cimitirul Belu. Alături de copil era mormântul fratelui unui doctor din
        București, care, de când i-a murit fratele, nici n-a mai dat prin cimitir. Femeia,
        văzând acel mormânt părăsit și plin de buruieni, fără a cunoaște al cui este, s-a
        îndurat de el și a început a smulge din buruieni și a planta flori; îl îngrijea ca pe
        mormântul fiului ei.</p>
    <p class="heading">Dar biata femeie era cam bolnavă. Într-o seară s-a hotărât ca a doua zi
        dimineață să se ducă la policlinică pentru a se consulta.</p>
    <p class="heading">În noaptea aceea însă, iată că se arată în vis doctorului, fratele său
        răposat, care îi spune:</p>
    <p class="heading">- Vezi pe femeia aceasta? și i-o arătă cu degetul. Mâine la 8 dimineața
        va veni la policlinică la tine, că este bolnavă. Ai grijă, să te îngrijești bine de ea,
        că mi-a făcut un mare bine.</p>
    <p class="heading">Într-adevăr, dimineața, la ora 8, intră în cabinetul doctorului, femeia
        bolnavă. El se uită la ea mirat. Semăna exact cu cea pe care i-o arătase fratele lui în
        vis.</p>
    <p class="heading">- Ai cunoscut pe fratele meu?, o întrebă doctorul.</p>
    <p class="heading">- Dar unde locuiește?</p>
    <p class="heading">- Este mort de câțiva ani. Mormântul lui este la cimitirul Belu, pe aleea
        nr. 10.</p>
    <p class="heading">- Acolo este și mormântul fiului meu. Eu am îngrijit de un mormânt
        alături, care era cam părăsit. Probabil acela să fie...</p>
    <p class="heading">- Da, doamnă, acela este. Vă mulțumesc mult, din partea mea și a fratelui
        meu. Poftiți să vă consult.</p>
    <p class="heading">Această întâmplare a fost istorisită de însuși doctorul în cauză, care
        lucrează la aceeași policlinică.</p>
    <h1>IMPORTANȚA MILOSTENIEI PENTRU CEI RĂPOSAȚI</h1>
    <p class="heading">Prin anii 1930-l932 a trăit un preot de mir în Moldova, care a rămas
        văduv către bătrânețe. Atunci el, după ce și-a rânduit copiii la casele lor, a intrat
        într-o mănăstire și s-a călugărit. Îl chema Paisie. După puțină vreme însă, s-a dus din
        viața aceasta. Una din fiicele sale era foarte credincioasă și milostivă. Și de câte ori
        dădea de pomană la săraci, zicea aceste cuvinte:</p>
    <p class="heading">- Să fie de sufletul tatei!</p>
    <p class="heading">Într-o noapte, iată că dânsa l-a visat pe Arhimandritul Paisie. Se afla
        în tinda bisericii din sat. Din timp în timp bătea la ușa bisericii încuiată, să-i dea
        drumul înăuntru, apoi asculta cu urechea la ușă.</p>
    <p class="heading">- Tată, dar ce faci aici? îl întrebă fata.</p>
    <p class="heading">- Uite, aștept să-mi deschidă ușa bisericii. Apoi arătă cu mâna spre
        fereastră, unde se aflau niște pahare; unele erau goale, altele cu ceva băutură neagră pe
        fundul lor.</p>
    <p class="heading">- Iată, atât mi-a mai rămas de băut și apoi îmi dă drumul înăuntrul
        bisericii! continuă el.</p>
    <p class="heading">Și iarăși bătea în ușă, apoi lipea urechea de ușa bisericii și asculta,
        doar i-ar deschide cineva...</p>
    <h1>PUSTNICUL VLASIE DIN SĂLIȘTEA SIBIULUI</h1>
    <p class="heading">Despre numele și viața aspră a părintelui Vlasie mai știu doar bătrânii
        din comuna Săliște. El era de loc din această localitate, dar a trăit un timp la
        mănăstirile din Moldova, unde s-a călugărit. Apoi, dorind o viață cu totul izolată de
        lume, s-a retras ca un pustnic în pădurile din jurul comunei Săliște, județul Sibiu.
        Aici s-a nevoit zeci de ani, până prin anul 1940, când s-a mutat la veșnica odihnă.</p>
    <p class="heading">Sfinția sa era un mare nevoitor, tăinuit de lume, pentru dragostea lui
        Dumnezeu. Toată viața o petrecea în post și rugăciune. Se ruga pentru sine, pentru
        bolnavi, pentru cei din primejdii, pentru toată lumea. Însă daruri de la mireni, bani,
        pomelnice etc, nu primea decât foarte rar. El ajuta pe oameni numai cu rugăciunea și
        avea mare îndrăzneală înaintea lui Dumnezeu.</p>
    <p class="heading">Iată ce mărturisesc unele călugărițe din Mănăstirea Nămăești, despre
        sfinția sa:</p>
    <p class="heading">Maicile Anisia și Minodora, două suflete râvnitoare, și-au zidit împreună
        o casă la Mănăstirea Nămăești, unde trăiau și se osteneau pentru dragostea lui Hristos.
        Vrăjmașul le-a făcut însă o ispită mare ca aceasta: a ridicat un cetățean din sat asupra
        lor, cum că și-ar fi zidit casa pe terenul lui, iar nu pe la mănăstirii. Deci, le-a dat
        în judecată. Bietele maici alergau tulburate de la o biserică la alta, să le ajute lor
        Domnul, să nu fie scoase afară din casă. Maica Minodora, de loc din Săliște, auzise de
        venerabilul pustnic Vlasie. Deci s-a dus să-l afle, ca să se roage pentru ele. Dar era
        foarte greu de întâlnit, căci părintele Vlasie nu avea în pădure nici un fel de bordei
        sau alt acoperământ, unde să-și plece capul. Tot timpul umbla pe potecile pădurii, fără
        chilie, fără hrană, fără nici un fel de averi pământești. Se hrănea mai mult cu fructe
        și semințe de pădure, pe care i le dădea pronia divină.</p>
    <p class="heading">- Unde se nevoiește pustnicul Vlasie?, a întrebat maica Minodora pe
        rudele din sat.</p>
    <p class="heading">- Caută-l în pădure, mai ales în locurile cele mai ascunse, greu de
        pătruns, că acolo îi place lui să petreacă.</p>
    <p class="heading">Și mărturisește maica Minodora că după două zile de căutare, a zărit prin
        pădure o umbră de om, pe vârful unei stânci de piatră. Era pustnicul Vlasie.</p>
    <p class="heading">- Părinte, părinte Vlasie, stai puțin! strigă maica Minodora către
        pustnic.</p>
    <p class="heading">- Cine ești și cine te-a trimis aici să-mi strici liniștea?, a răspuns
        pustnicul.</p>
    <p class="heading">- Părinte Vlasie, am avut o mare supărare și am venit să te rogi lui
        Dumnezeu să mă scape de necazul acesta.</p>
    <p class="heading">Pustnicul s-a milostivit, a coborât de pe stâncă la maica Minodora, i-a
        ascultat necazul și la urmă i-a spus:</p>
    <p class="heading">- Du-te și să vii peste trei zile, înainte de amiază, tot în locul
        acesta. Iată, te scot la lumină, că este seară și pe aici mai umblă fiare sălbatice, dar
        să nu te temi, că nu ne fac nimic.</p>
    <p class="heading">După trei zile când a venit maica Minodora, exact la același loc, iată și
        pustnicul care o întreabă:</p>
    <p class="heading">- Cine este cu numele cutare, pe care l-ai scris pe pomelnic, căci tare
        am fost tulburat la rugăciune, la pronunțarea lui?</p>
    <p class="heading">- Cel care vrea să ne ia casa.</p>
    <p class="heading">- Să avem credință că Dumnezeu nu ne lasă. Fii liniștită și mergi cu pace
        la mănăstire.</p>
    <p class="heading">Cum a coborât maica din pădure, la rudele sale din Săliște, a și primit o
        telegramă de la Nămăești: "Vino la Nămăești. S-a achitat procesul". Monahia Anisia.</p>
    <h1>O POVESTIRE ÎNFRICOȘĂTOARE</h1>
    <p class="heading">Părintele Pahomie, un ieromonah ales din Mănăstirea Frăsinei - Vâlcea,
        povestea despre un lucru înfricoșat și vrednic de crezare ca acesta: în anul 1931, trăia
        prin părțile Sibiului o credincioasă. Murindu-i părinții, ea a luat îndrăzneală și s-a
        rugat mult lui Dumnezeu, să-i descopere dacă s-a mântuit sau nu, știindu-i cam
        neglijenți.</p>
    <p class="heading">Pe când se ruga, iată, îngerul Domnului îi apare în față și-i spune că
        părinții se chinuiesc în iad, amândoi. După câteva clipe de cumplită spaimă, biata
        femeie întreabă, plângând:</p>
    <p class="heading">- Ce aș putea face ca să pot salva părinții din muncile iadului?</p>
    <p class="heading">- Pot să fie salvați, a răspuns îngerul, dacă tu primești să fii chinuită
        de diavol, în locul lor, un an de zile.</p>
    <p class="heading">- Primesc^ a răspuns ea, numai părinții mei să fie mântuiți. În clipa
        aceea îngerul a dispărut, iar diavolul a intrat în biata femeie și o chinuia îngrozitor.
        O muncea satana zi și noapte, o trântea pe jos, o zdrobea peste tot trupul. Cu greu a
        putut suporta numai trei săptămâni. Apoi, disperată, a început să se roage lui Dumnezeu
        s-o scape de puterea satanei. Noaptea a auzit un glas ca acesta: "Să faci 40 de Sfinte
        Masluri la 40 de mănăstiri și schituri și după aceea te vei izbăvi și tu de diavol și
        părinții tăi de iad".</p>
    <p class="heading">A doua zi a pornit femeia pe valea Oltului în jos. Întâi s-a oprit la
        Mănăstirea Turnu. După Sfânta Liturghie i s-a făcut Sfântul Maslu cu șapte preoți. Apoi
        Protosinghelul Calist Barbu a rămas în biserică să-i citească molitfele Sfântului Vasile
        cel Mare. Bolnava era muncită acum și mai grozav. Abia o țineau trei femei.</p>
    <p class="heading">- Ieși, duh necurat, din zidirea lui Dumnezeu! spunea părintele
        Calist.</p>
    <p class="heading">- Nu ies!, spunea diavolul din femeie. Atunci, înfricoșându-se și
        părintele Calist, s-a dus să cheme pe părintele Nichifor, duhovnicul mănăstirii. A
        venit părintele duhovnic și a început aceleași molitfe. Dar diavolul îi răspunde la fel:
        "Nu ies". Apoi a stropit-o cu aghiasmă mare și a însemnat-o cu semnul Sfintei Cruci. Iar
        diavolul striga:</p>
    <p class="heading">- M-ai ars, dar tot nu ies!</p>
    <p class="heading">Așa a plecat sărmana femeie din Mănăstirea Turnu și a colindat toate
        mănăstirile și schiturile din Oltenia și Argeș. Iar când s-au îndeplinit cele 40 de zile
        și Sfinte Masluri, deodată diavolul a fugit dintr-însa și s-a vindecat. Tot atunci s-au
        izbăvit și sufletele părinților ei din chinurile iadului.</p>
    <p class="heading">Toate aceste fapte au fot istorisite de ieromonahul Pahomie din
        Mănăstirea Frăsinei.</p>
    <h1>RUGĂCIUNILE BISERICII AU MARE PUTERE</h1>
    <p class="heading">În preajma anului 1930 un bătrân din preajma sfintei mănăstiri Lainici,
        cunoscut de părinți sub numele de "Moșul Vasile", făcea var la mănăstire. Într-o zi însă
        vine trist la starețul mănăstirii, Protosinghelul Visarion Toia.</p>
    <p class="heading">- Cinstite părinte, am împrumutat pe un vecin al meu din sat cu 7000 de
        lei. Acum, când i-am cerut banii înapoi, nu vrea să mi-i dea. Eu pe încredere i-am dat,
        fără martori și fără dovadă scrisă. "Fă ce vrei", mi-a zis. "Dă-mă în judecată". Iar eu
        i-am zis: "în judecată nu te pot da, însă te dau în judecata lui Dumnezeu". "Fă ce vrei,
        că mie nu-mi pasă". Am venit deci, părinte, să dau 40 de slujbe pentru el și Dumnezeu să
        hotărască.</p>
    <p class="heading">- Bine, moș Vasile, nu te întrista! Noi facem 40 de slujbe (Liturghii).
        Să ai încredere că Dumnezeu îl va întoarce și îți va da împrumutul înapoi. După trei
        săptămâni de slujbe, moș Vasile vine repede la părintele stareț și-i spune:</p>
    <p class="heading">- Cinstite părinte, vă rog să încetați slujbele, că vecinul mi-a dat
        banii înapoi.</p>
    <p class="heading">- Cum ți i-a dat, moș Vasile?</p>
    <p class="heading">- Iată ce s-a întâmplat: în prima săptămână de slujbe, i-a murit un bou
        de la jug, în a doua săptămână i-a murit celălalt bou, iar în a treia săptămână i se
        îmbolnăvi copilul de moarte. Văzând pedeapsa lui Dumnezeu, s-a speriat vecinul meu și a
        venit la mine în miezul nopții cu banii pe care i-am împrumutat. Eu n-am vrut să-i
        primesc. I-am zis: "Lasă să facă Dumnezeu dreptate!" Iar el a căzut în genunchi înaintea
        mea și cu lacrimi m-a rugat să primesc banii și să-l iert, că iată îi moare copilul.
        Atunci am început și eu a plânge, i-am primit datoria, l-am iertat și vă rog, cinstite
        părinte, să opriți slujbele și să vă rugați pentru sănătatea copilului, ca nu cumva să
        moară.</p>
    <p class="heading">- Bine, moș Vasile, oprim slujbele și ne vom ruga pentru sănătatea și
        vindecarea copilului. După puține zile copilul s-a făcut sănătos și trăiește și
        astăzi.</p>
    <h1>POCĂINȚA UNUI PĂDURAR</h1>
    <p class="heading">În anul 1935 a venit la Mănăstirea Lainici, Gorj, un pădurar mut și surd,
        de loc din județul Hunedoara. A scris pe o hârtie pricina pentru care a rămas mut și
        surd. Pe când umbla prin pădure, i-a ieșit în cale o femeie foarte frumos îmbrăcată, în
        alb, cu fața strălucitoare, de n-o puteai privi și i-a zis cu glas mustrător:</p>
    <p class="heading">- Dacă mai trăiești în aceleași păcate și nu te mărturisești de
        fărădelegile tale te vei chinui veșnic în muncile iadului!</p>
    <p class="heading">Apoi acea femeie în haine de lumină a plecat. Era Maica Domnului. Iar
        pădurarul a rămas din clipa aceea mut și surd. Deci, alergând la sfânta rugăciune, cerea
        părinților ajutor, să-și recapete sănătatea.</p>
    <h1>PUTEREA RUGĂCIUNII ÎN COMUN ȘI PEDEAPSA VINOVATULUI</h1>
    <p class="heading">În anul 1941, a venit la părintele Cleopa, starețul Mănăstirii Sihăstria,
        județul Neamț, un cetățean din comuna Galu, Valea Bistriței, să plătească o slujbă.</p>
    <p class="heading">- Părinte stareț, eu sunt brigadier silvic la Galu și am un mare necaz cu
        un alt cetățean de la noi din sat.</p>
    <p class="heading">- Ce necaz ai, frate?</p>
    <p class="heading">- L-am prins pe cetățean, furând brad din pădure și l-am dat în
        judecată.</p>
    <p class="heading">- Da, legea este aspră, pedepsește pe fiecare după faptele sale. Dar nu
        cumva tăia brazi de pe terenul lui?</p>
    <p class="heading">- Nu, părinte. Am și martori care l-au văzut.</p>
    <p class="heading">- Bine. Și acum ce dorești?</p>
    <p class="heading">- Vreau să plătesc o Psaltire. Să citiți o Psaltire cu post pentru mine,
        pe ziua de luni, să câștig procesul. Plătesc oricât ar fi, numai să se roage toți
        preoții să reușesc la proces.</p>
    <p class="heading">- Noi putem pune o zi de post în mănăstire pentru frăția ta, numai să fie
        așa cum zici. Că dacă nu este adevărat tot ce mi-ai spus, să știi că se întoarce
        pedeapsa asupra frăției tale. Dumnezeu nu rabdă nedreptatea și vinovatul își va lua
        pedeapsa meritată.</p>
    <p class="heading">- Ba nu, părinte, el este vinovat. L-am prins tăind lemn din pădurea
        statului. Am și martori. Vreau să postească toți părinții în ziua procesului.</p>
    <p class="heading">- Bine, frate! Numai gândește-te la ce ți-am spus! Ia aminte, că postesc
        și citesc la Psaltire într-o singură zi, pentru frăția ta, 80 de frați și părinți.</p>
    <p class="heading">- Da, părinte! Poftiți și pomelnicul meu. Luni am procesul. Eu am
        credință în rugăciunile dumneavoastră. Vă sărut mâna!</p>
    <p class="heading">Atunci părintele stareț a anunțat Duminică seara la trapeză
        următoarele:</p>
    <p class="heading">- Părinților și fraților, mâine va fi o zi de post pentru tot soborul
        până seara. Fiecare să citească la chilie o psaltire și să pomenească după catisme pe
        Constantin, pentru ajutor la proces. Masa se va da după vecernie și fără ulei.
        Ascultarea este suspendată. Ziua de luni a trecut în mănăstirea Sihăstria cu multă
        liniște, cu post și rugăciune. Toți părinții și frații au citit la Psaltire, au stat la
        Sfânta Liturghie și au pomenit pe Constantin, pentru ajutor la proces.</p>
    <p class="heading">Iată că și hotărârea tribunalului din Târgu Neamț a fost după dorința
        lui. Brigadierul din comuna Galu a câștigat procesul. Bucuros, apoi a intrat cu toți
        martorii și cu avocatul la un restaurant să mănânce. Numai bietul pârât, un țăran sărac
        din Galu, mergea plângând cu femeia pe stradă. Pierduse procesul. Era condamnat să
        plătească o mare amendă. Și doar nu era vinovat! Dar el nu avusese posibilitatea să pună
        avocat și martori.</p>
    <p class="heading">În timp ce condamnatul a pornit cu căruța spre casă, cale de 40 de km,
        brigadierul s-a urcat cu încă câțiva oameni într-un autocamion de ocazie, care mergea
        spre Vatra Dornei. Cum a trecut mașina de Pipirig și de Muntele Petru Vodă, îndată ce a
        ajuns pe Valea Bistriței, la o curbă s-a răsturnat, s-a ridicat iar pe roțile ei și fără
        a se opri, a mers mai departe.</p>
    <p class="heading">Toți s-au speriat și și-au făcut cruce. Nimeni, nici însuși șoferul, nu
        și-a putut explica ce s-a întâmplat, cum s-a răsturnat mașina, cum s-a sculat din mers
        și nu s-a stricat nimic.</p>
    <p class="heading">De la o vreme, oamenii de sus au început a bate tare în cabină:</p>
    <p class="heading">- Oprește, domnule, lipsește un om! Brigadierul! Poate a rămas acolo,
        jos.</p>
    <p class="heading">Când s-au întors, l-au găsit mort, zdrobit de mașină în marginea
        drumului!</p>
    <p class="heading">După o zi, a alergat femeia lui plângând la mănăstire și a mărturisit tot
        adevărul:</p>
    <p class="heading">- Părinte stareț, a murit soțul meu, brigadierul din Galu. L-a ucis o
        mașină.</p>
    <p class="heading">- Nu cumva a fost el vinovatul? Noi l-am pomenit cu toții la Psaltire și
        biserică, să câștige procesul.</p>
    <p class="heading">- Da, părinte, a câștigat procesul. Dar nu i-a ajutat Dumnezeu, că el a
        fost vinovat! Doar eu i-am spus să nu plătească slujbe, că n-are dreptate. Dar nu m-a
        ascultat. Omul acela a tăiat lemn de pe terenul lui, nu din pădurea statului. Dar
        bărbatul meu avea ură pe el și voia cu orice chip să se răzbune pe el.</p>
    <p class="heading">- Iată, pedeapsa lui Dumnezeu l-a ajuns!</p>
    <p class="heading">Pe Dumnezeu nu-L putem amăgi. Eu i-am spus hotărât, ne rugăm pentru el,
        numai dacă are dreptate. Dumnezeu să-l ierte. Măcar o fi fost spovedit?</p>
    <p class="heading">- Părinte, cam de mult nu era spovedit. Puneți-l la 40 de Liturghii și
        panahizi!</p>
    <h1>SFÂNTA ÎMPĂRTĂȘANIE DĂ SĂNĂTATE CREDINCIOȘILOR</h1>
    <p class="heading">În vara anului 1956 a venit la catedrala patriarhală din București, o
        fetiță bolnavă de paralizie la mâini și la picioare; ba încă, nici nu putea vorbi. O
        însoțeau două femei. Pe când preotul împărtășea credincioșii, a fost adusă și fetița,
        care avea doar nouă ani. Îndată după ce a primit Sfintele Taine, fetița și-a făcut
        singură semnul Crucii, apoi a zis cu glas limpede: "Mămică!". Femeile s-au speriat și au
        început a plânge de bucurie. Fetița s-a vindecat complet de paralizie și i s-a deschis
        și graiul, numai prin rugăciunile făcute la moaștele Sfântului Dimitrie și cu puterea
        Trupului și Sângelui Domnului.</p>
    <h1>SFÂRȘITUL UNUI CREȘTIN DIN JUDEȚUL MEHEDINȚI</h1>
    <p class="heading">Până în vara anului 1964 trăia în satul Bistrița, județul Mehedinți, un
        creștin și tată de copii, bun și evlavios; avea doar 45 de ani. Era simplu țăran, muncea
        din greu pentru întreținerea casei, se ruga regulat și nu lipsea de la Sfânta Biserică.
        Apoi s-a îmbolnăvit de rinichi. Slăbea din zi în zi. Simțea că trebuie să plece la
        Domnul. De aceea a chemat preotul, s-a spovedit din copilărie, s-a împărtășit și era în
        așteptare. La urmă, a chemat soția la sine și i-a zis că Domnul îl cheamă în curând la
        cele cerești, spunându-i și ziua mutării lui. Și a chemat încă și rudele, prietenii și
        cunoscuții să le spună bun rămas. Soția însă plângea nemângâiată, văzând că el slăbește
        mereu și ea rămâne văduvă cu doi copii.</p>
    <p class="heading">Atunci el, întorcându-se către dânsa, i-a spus: - Nu plânge că sperii
        caii și căruța, care au venit să mă ducă în Rai. Nu mai plânge, că de acolo eu nu vă
        părăsesc! Voi fi cu voi și mai departe.</p>
    <p class="heading">Apoi, apropiindu-se ceasul morții, așa cum i se vestise, a cerut o
        lumânare aprinsă, pe care singur și-a ținut-o în mână, până ce și-a dat sufletul în
        brațele lui Dumnezeu. Lumânarea nici după moarte nu a mai fost luată din mâinile celui
        plecat.</p>
    <p class="heading">De atunci și până în prezent soția lui, rămasă văduvă, mărturisește că în
        toate nevoile și greutățile vieții, a simțit o mână ocrotitoare din cer, care a
        izbăvit-o de orice primejdie.</p>
    <h1>PRONIA DIVINĂ</h1>
    <p class="heading">Într-un salon al unui spital din Ploiești, erau mai multe femei bolnave.
        Una dintre ele era foarte credincioasă. Mereu se ruga, cugeta la Dumnezeu, citea cărți
        sfinte și la orice lucru pe care îl făcea, rostea cuvintele: "Doamne, miluiește-mă!" Nu
        era nici tare suferindă, încât toți nădăjduiau să se facă sănătoasă.</p>
    <p class="heading">În același salon era și o altă bolnavă, foarte suferindă, a cărei stare
        se agrava din zi în zi. Surorile de spital au chemat un preot să o mărturisească și
        împărtășească. Când a intrat preotul în salon, s-a uitat la care pat este bolnava
        aceasta, și s-a oprit la patul celei dintâi, care se ruga mereu, pe care a mărturisit-o
        și a împărtășit-o. Așa a fost pronia lui Dumnezeu, că peste două zile cea împărtășită
        și-a dat sufletul în mâinile Domnului, iar cea greu bolnavă a mai trăit încă multă
        vreme, pentru a-și ispăși oarece păcate de taină.</p>
    <p class="heading">Aceasta s-a petrecut în vara anului 1930.</p>
    <h1>RECUNOȘTINȚĂ</h1>
    <p class="heading">O femeie din Cluj, grav bolnavă, s-a internat în spital. Trebuia urgent
        operată.</p>
    <p class="heading">Dar doctorii, văzând-o foarte slăbită, nu s-au încumetat s-o opereze.
        Noaptea, însă, s-a arătat în vis doctorului un om necunoscut, care i-a spus:</p>
    <p class="heading">- Du-te acum la spital și operează femeia aceea, că altfel moare!</p>
    <p class="heading">- Dar dumneata cine ești?, întrebă doctorul.</p>
    <p class="heading">- Eu sunt cutare.</p>
    <p class="heading">În clipa aceea, doctorul s-a sculat din somn, a plecat la spital și a
        operat femeia bolnavă. Ea scăpă cu bine.</p>
    <p class="heading">După câteva zile doctorul întrebă pe bolnavă:</p>
    <p class="heading">- Cunoști pe cutare?</p>
    <p class="heading">- Nu, nu cunosc, domnule doctor.</p>
    <p class="heading">Dar peste un timp, femeia vindecată s-a dus în cimitir, ca de obicei, la
        mormântul rudelor sale. La urmă aprinse o lumânare și la un mormânt de alături. Când se
        uită atentă, observă că numele de pe cruce era identic cu cel ce se arătase
        doctorului.</p>
    <p class="heading">Ce se întâmplase? Femeia obișnuia să aprindă mereu câte o lumânare la
        mormintele vecine cu a rudelor sale, că își zicea: "Să aprind o lumânare și la sufletul
        acesta. Cine știe, dacă are cineva grijă de el!"</p>
    <p class="heading">Deci, iată că și cei adormiți s-au arătat recunoscători față de
        binefăcători!</p>
    <h1>FAPTĂ CREȘTINEASCĂ ȘI RECUNOȘTINȚĂ</h1>
    <p class="heading">Credincioșii vârstnici din ținutul Vrancei ne istorisesc un fapt cu totul
        minunat:</p>
    <p class="heading">În pădurile seculare, care îmbracă munții, era prin anii 1938-l940 un
        canton silvic, nu departe de schiturile Lepșa și Valea Neagră. Într-o noapte de vară,
        iată se adună câțiva pădurari la canton, pentru odihnă. Stau la masă, se închină,
        potrivesc candela sub icoane, apoi adorm obosiți. La revărsatul zorilor, pădurarii se
        deșteaptă, se îmbracă, se închină, potrivesc din nou candela și pregătesc ceva de
        mâncare, pentru a pleca iarăși la lucru.</p>
    <p class="heading">Cum stăteau ei în jurul mesei, iată că aud foșnet de frunză afară, lătrat
        de câine și o lovitură puternică în ușă. Ușa cedează repede, se deschide forțat și în
        pragul cantonului apare un urs mare, șchiop. Pădurarii au rămas uimiți. Ce să facă? Nu
        puteau nici fugi, nu îndrăzneau nici să-l atace. Singur Dumnezeu îi putea scăpa din gura
        morții și ghearele fiarei. Dar ursul arăta destul de liniștit. Prin oarecare pronie
        dumnezeiască, el recunoștea în om stăpânul lui de altădată.</p>
    <p class="heading">Deci, făcând un pas înainte, ursul întinde blând laba însângerată spre
        primul pădurar, apoi spre al doilea, apoi spre al treilea. Nici unul nu îndrăznea să-și
        întindă mâinile și să-i scoată ghimpii groși, înfipți adânc între gheare. Atunci unul
        dintre pădurari, înțelegând durerea ursului, și-a zis în gând: "Doamne, ajută", și cu
        multă emoție, a început a scoate spinii din laba fiarei.</p>
    <p class="heading">După câteva momente de grea tăcere și spaimă, ursul a fost înțeles și
        ajutat. Apoi s-a retras din ușa cantonului, mârâind recunoscător și a dispărut în
        desișul codrilor. Atunci și pădurarii au oftat ușurați și și-au făcut cruce că au scăpat
        nevătămați. Dar nu trece mai mult de un ceas și iar se aude foșnet în marginea pădurii.
        Pădurarii erau gata de plecare la lucru.</p>
    <p class="heading">- Ursul, ursul! Iar vine ursul! au exclamat toți, plini de emoție.</p>
    <p class="heading">Fiara se apropie repede, lovește cu laba în ușă, apoi sloboade din
        subțioară un știubei (stup rotund, nesistematic) cu miere, îl întinde cu labele din față
        peste prag, mormăie ușor și din nou dispare în pădure.</p>
    <p class="heading">Un act de recunoștință vrednic de știut!</p>
    <h1>FURTUL ESTE UN MARE PĂCAT</h1>
    <p class="heading">În primăvara anului 1937, unui cetățean din Gorj i s-a furat noaptea
        plugul din curte. S-a dus și a plătit 40 de slujbe la Mănăstirea Lainici, pentru
        descoperirea pagubei.</p>
    <p class="heading">După o săptămână a venit un oarecare cetățean și a întrebat pe
        stareț:</p>
    <p class="heading">- Părinte, a dat cineva la mănăstire slujbe, pentru că i s-a furat un
        plug?</p>
    <p class="heading">- Da, de vreo săptămână a venit păgubașul și a dat 40 de slujbe.</p>
    <p class="heading">- Părinte, eu am furat plugul, vă rog să încetați slujbele, că îl duc
        înapoi.</p>
    <p class="heading">- Slujbele nu vor înceta până ce nu vii cu păgubașul aici, împăcați
        amândoi și el să ne spună să încetăm slujbele.</p>
    <p class="heading">- Cum să spun că i l-am furat eu, că mi-l fac dușman pe toată viața? Eu
        mă duc la noapte și-i duc plugul acasă.</p>
    <p class="heading">- Fă cum știi, numai împacă-te cu el și veniți aici amândoi. Deci
        vinovatul, neavând încotro și temându-se de pedeapsa lui Dumnezeu, a dus plugul înapoi,
        i-a cerut iertare și au venit amândoi împăcați la părintele Visarion, starețul
        Mănăstirii Lainici. În clipa aceea, părintele a oprit slujbele la biserică.</p>
    <h1>FOLOSUL PARACLISULUI MAICII DOMNULUI</h1>
    <p class="heading">Soții Teodor și Sultana Petre din satul Crăsani - Ialomița, au fost din
        tinerețe credincioși, buni, milostivi, nelipsiți de la biserică.</p>
    <p class="heading">Iată însă, cu rânduială lui Dumnezeu, se îmbolnăvește greu femeia în vara
        anului 1950. Internată la București în spital, supusă la cel mai bun tratament, boala se
        agrava, încât sfârșitul apropiat era inevitabil.</p>
    <p class="heading">Avea o infecție gravă la abdomen. Doctorii nu știau ce medicament să-i
        mai dea.</p>
    <p class="heading">Vestea aceasta a îndemnat pe soțul ei să alerge la Mănăstirea Balaciu
        (Ialomița), unde, dealtfel, venea regulat.</p>
    <p class="heading">- Părinte stareț, îmi moare soția! spunea soțul plângând. Este aproape în
        comă. Nu știu doctorii ce să-i mai facă.</p>
    <p class="heading">- Să mergem, frate Teodor, în biserică cu toții, să facem un paraclis la
        icoana Maicii Domnului și să avem credință, că mult poate rugăciunea Maicii Domnului
        înaintea Prea Sfintei Treimi!</p>
    <p class="heading">Au căzut cu toții în genunchi, au citit paraclisul cu lacrimi, au
        sărutat sfânta icoană și au cerut mila Maicii Domnului pentru cea bolnavă. În același
        ceas soțul a pornit apoi repede la spital, apăsat de durere. Cum intră pe poarta
        spitalului brâncovenesc, observă pe soția sa plimbându-se încet, pe sub umbra
        castanilor. Se simțea mai bine, chiar din ceasul când au făcut paraclisul Maicii
        Domnului.</p>
    <p class="heading">Pe când părinții se rugau la Mănăstirea Balaciu, doctorii au fost
        inspirați să-i facă injecții cu penicilină amestecată cu streptomicină. După prima
        injecție s-a simțit tot mai bine, până s-a vindecat cu totul.</p>
    <p class="heading">Femeia este astăzi în viață, cu mila Domnului și ajutorul Maicii
        Domnului. De atunci paraclisul se face zilnic în casa lor.</p>
    <h1>PARACLISUL MAICII DOMNULUI IZBĂVEȘTE PE OM DE PRIMEJDIA MORȚII</h1>
    <p class="heading">Locuitorul Nicolae Gavriluț din comuna Galu, Neamț, ne mărturisește
        următoarele:</p>
    <p class="heading">"În vremea ultimului război mondial, mă aflam pe front. Lupte grele,
        atacuri ziua și noaptea, moartea mă pândea la fiecare pas. Singura mea nădejde de
        scăpare mi-a fost însă Maica Domnului. Aveam la mine paraclisul Preasfântei Născătoare
        de Dumnezeu, pe care-l citeam permanent, cu lacrimi, de câteva ori pe zi. Îl rosteam zi
        și noapte pe dinafară.</p>
    <p class="heading">Odată a căzut un proiectil la doi metri de mine, tocmai pe când citeam
        paraclisul. Explozia a fost puternică, dar toate schijele au trecut pe deasupra. Am
        făcut cruce și am continuat rugăciunea către Maica Domnului. Altădată un alt proiectil
        mare a căzut la jumătate de metru de tranșeul în care mă aflam. Eu citeam cu lacrimi
        Sfântul Paraclis. Acum, Maica Domnului a făcut cu mine o adevărată minune. Proiectilul
        n-a explodat. S-a înfipt numai pe jumătate în pământul uscat de secetă. L-am zărit cum
        strălucea în soare. Dacă exploda, nu puteam scăpa de moarte.</p>
    <p class="heading">Cu ajutorul Maicii Domnului am scăpat neatins de nici un glonte, în cei
        patru ani de război, în timp ce în jurul meu vedeam permanent morți și răniți".</p>
    <p class="heading">După terminarea războiului, Nicolae Gavriluț a fost călăuzit la mănăstire
        și a ajuns călugăr sporit.</p>
    <h1>CUM A IZBĂVIT MAICA DOMNULUI O MAMĂ DE LA MOARTE</h1>
    <p class="heading">O creștină din satul Cut, județul Neamț, numită Elena Dumitru, a tocmit o
        căruță cu cal a locuitorului Ion Vieru, din comuna Dumbrava Roșie, Neamț ca să-i aducă
        lemne de foc din lunca Bistriței. S-a urcat în căruță omul, femeia și fiica ei, ca de 15
        ani.</p>
    <p class="heading">Trebuia să treacă prin vadul apei ca să ajungă dincolo, în lunca
        Bistriței. Iată că, din greșeală au nimerit într-o groapă adâncă, de câțiva metri. În
        câteva clipe, s-au înecat calul, locuitorul Ioan Vieru și fiica femeii. Numai mama,
        singură, a scăpat, cu ajutorul Maicii Domnului.</p>
    <p class="heading">Sătenii o întrebară mirați:</p>
    <p class="heading">- Cum ai scăpat, femeie, de moarte?</p>
    <p class="heading">- în clipa când mă cufundam, am strigat din adâncul inimii la Maica
        Domnului, zicând: "Maica Domnului nu mă lăsa să mor, că am copii!". În clipa aceea m-am
        văzut scoasă din apă pe malul celălalt al Bistriței.</p>
    <p class="heading">Minunea aceasta s-a petrecut în vara anului 1965. Femeia scăpată de
        moarte trăiește și astăzi.</p>
    <h1>MĂRTURISIREA PROFESORULUI VASILE A. GHEORGHIȚĂ</h1>
    <p class="heading">■ Profesorul Vasile Gheorghiță din Târgu Neamț, înainte de obștescul
        sfârșit, a chemat lângă el pe unul din nepoți și i-a spus:</p>
    <p class="heading">- Măi nepoate, eu nu ți-am spus ție niciodată despre sfânta credință, ce
        rol mare a avut în viața mea. Părinții mei erau foarte credincioși. Ei au vrut să mă fac
        călugăr. De aceea, când aveam șapte-opt anișori, m-au dus la Mănăstirea Neamț. Eram
        ucenic la marele duhovnic, Calistrat Gheorghiu. De la el am învățat ce-am învățat!</p>
    <p class="heading">Dar mie nu-mi plăcea viața călugărească. Eu voiam să învăț carte, să merg
        la biserică, să mă fac profesor de desen. Îmi plăcea grozav desenul și pictura.</p>
    <p class="heading">Într-o seară, cum stăteam culcat în chilie, cu mâinile sub cap, am visat
        un copil mic, frumos, că s-a apropiat de patul meu, m-a alungat la ușă și mi-a zis:</p>
    <p class="heading">- Tu ieși și du-te în lume! Nu-i locul tău aicL într-adevăr, de atunci
        n-am mai putut sta în</p>
    <p class="heading">mănăstire. M-am dus la Iași, la școală, apoi am fost trimis la Munchen la
        "bellearte" și am ajuns profesor de sculptură și desen.</p>
    <p class="heading">Dar un lucru vreau să-ți spun: eu niciodată în viața mea, n-am ieșit din
        cuvântul Maicii Domnului, întotdeauna m-am rugat ei cu credință și mi-a ajutat.
        Rugăciunea, biserica și milostenia le-am iubit cel mai mult.</p>
    <p class="heading">După câteva zile profesorul Vasile A. Gheorghiță și-a dat duhul în
        mâinile Maicii Domnului, spre care avea mare evlavie.</p>
    <p class="heading">Era în vara anului 1961.</p>
    <h1>IMPORTANȚA SPOVEDANIEI</h1>
    <p class="heading">Mărturisesc bătrânii de pe Valea Bistriței că prin anii 1934-l935, în
        satul Izvorul Muntelui, Ceahlău, s-a petrecut un fapt cu totul neobișnuit.</p>
    <p class="heading">O fată din sat, ca de 20 de ani, necăsătorită, păștea oile pe munte. Iar
        din lucrarea vrăjmașului, un cioban a căzut cu dânsa în păcat. Fiindu-i rușine să nu
        afle părinții, și-a ucis mai înainte de vreme pruncul. Apoi, rușinându-se și de preotul
        satului, nu și-a mărturisit acest greu păcat al desfrânării și uciderii.</p>
    <p class="heading">Însă sufletul acesta avea mare evlavie la Maica Domnului, înaintea căreia
        se ruga și plângea ziua și noaptea, să-i ierte păcatul acesta și să-i ceară milă de la
        Domnul.</p>
    <p class="heading">După câțiva ani fata s-a îmbolnăvit și a murit. A treia zi a venit
        preotul și mult popor și s-a început slujba de înmormântare. După terminarea
        trisaghionului și a praznicului în familie, pe când să pornească cu moarta spre
        biserică, iată că se deșteaptă răposata, mișcă puțin capul și începe a striga:</p>
    <p class="heading">- Părinte, părinte, vino încoace... nu te teme! Cu sfinția ta am treabă.
        Eu am făcut un păcat mare în viață și m-am rușinat să-l spovedesc. Dar pentru că am avut
        evlavie la Maica Domnului, ea s-a rugat pentru mine înaintea Mântuitorului și mi-a
        trimis sufletul în trup, ca să-mi spovedesc păcatul pe pământ, căci pe pământ l-am
        făcut.</p>
    <p class="heading">Lumea, uimită, s-a retras afară, iar fata s-a mărturisit la preot de
        păcatele sale, cu multe lacrimi. Apoi rudele s-au îmbulzit în jurul sicriului, cu tot
        felul de întrebări:</p>
    <p class="heading">- Cum este dincolo? Ce ai văzut acolo? Ai văzut fericirea Raiului? Dar
        muncile iadului?</p>
    <p class="heading">- Cum este dincolo, nu pot să vă spun. Atât vă pot spune, că așa cum este
        aici pe pământ, unde fiecare este scris la primărie cu tot ce are, tot așa și dincolo,
        fiecare este scris cu tot ce a făcut, bun sau rău. Vă rog cu lacrimi, să fiți spovediți
        fiecare de toate păcatele, că ce se dezleagă pe pământ, se dezleagă și în cer. Dincolo
        nu mai este pocăință și nici Maica Domnului nu se mai roagă pentru păcătoși! Tot ce ați
        făcut pentru mine, rugăciuni și pomană sunt primite. Continuați.</p>
    <p class="heading">Și a adormit din nou răposata.</p>
    <h1>BĂTRÂNA CARE NU PUTEA MURI</h1>
    <p class="heading">În vara anului 1935, când părintele Paisie era în Mănăstirea Slatina,
        Fălticeni, a pornit peste munte cu ucenicul său, spre schitul Rarău.</p>
    <p class="heading">După patru ore de mers, a ajuns într-un sat mic, situat chiar sub muntele
        Rarău, numit Slătioara. Iată că îi iese o femeie înainte:</p>
    <p class="heading">- Părinte, este aici aproape o femeie bătrână, care de trei zile se
        chinuie cu moartea și nu poate muri. Veniți, vă rog, să-i citiți o rugăciune, că tare se
        chinuie!</p>
    <p class="heading">Cum a intrat părintele în casă, s-a uitat la bătrâna care era în agonie,
        i-a citit molitfa de darea sufletului, apoi a întrebat pe cei din casă:</p>
    <p class="heading">- Nu cumva bătrâna este certată cu cineva și nu s-a împăcat?</p>
    <p class="heading">- Ba da, părinte, răspunde fiica ei, este sfădită cu o femeie din sat și
        aceea n-a vrut s-o ierte.</p>
    <p class="heading">- Chemați pe femeia aceea încoace! Cum a venit, părintele i-a spus:</p>
    <p class="heading">- Stai în genunchi lângă bătrână, ia-i mâna în mâinile tale și zi-i din
        toată inima: "Iartă-mă, mătușă, și Dumnezeu să te ierte!", apoi sărută-i mâna!</p>
    <p class="heading">Cum a rostit femeia cuvintele de iertare și i-a sărutat mâna, îndată
        sufletul bătrânei s-a despărțit de trup. Atunci părintele a zis:</p>
    <p class="heading">- Iată de ce nu putea muri bătrâna! Sufletul ei aștepta iertarea și
        împăcarea ca să poată vedea pe Dumnezeu!</p>
    <h1>ÎNTRE DOCTOR ȘI DUHOVNIC</h1>
    <p class="heading">O femeie din Pipirig s-a internat la spitalul din Târgu Neamț. Printre
        altele, doctorul i-a spus:</p>
    <p class="heading">- Femeie, câți copii ai?</p>
    <p class="heading">- Am doi copii, domnule doctor.</p>
    <p class="heading">- Bine! Iată, te-ai făcut sănătoasă. Mâine pleci acasă, dar să ții minte
        ce-ți spun eu: dumneata nu mai ai voie să naști copii. Dacă nu mă asculți și mai naști,
        vei muri în chinurile nașterii. Vezi să nu uiți cuvintele mele!</p>
    <p class="heading">După câteva zile de la ieșirea din spital, femeia a venit tulburată la
        duhovnicul ei din mănăstire.</p>
    <p class="heading">- Părinte, ce mă sfătuiești să fac? Eu n-am făcut niciodată avorturi.
        Acum iată, mi-a spus doctorul că nu mai am voie să nasc copii, dacă vreau să
        trăiesc.</p>
    <p class="heading">- Soră Mărie, eu te sfătuiesc un singur lucru: ori trăiește cu soțul tău
        în curăție, ori naște copii. O mamă trebuie să se și sacrifice. Ai credință în Dumnezeu.
        în nici un caz nu vei muri. Lasă, că de lucrul acesta răspund eu. Deci, una din
        două.</p>
    <p class="heading">- Bine, părinte, vă ascult.</p>
    <p class="heading">După câteva luni se reîntoarse femeia la mărturisire:</p>
    <p class="heading">- Părinte, sunt însărcinată. Am încredere în cuvintele sfinției voastre
        și nădăjduiesc la Maica Domnului. Rugați-vă pentru mine!</p>
    <p class="heading">- Soră Mărie, nu te îndoi! Eu te voi pomeni zilnic la rugăciune. Domnul
        să te binecuvânteze!</p>
    <p class="heading">După câteva luni, femeia a venit cu pruncul nou-născut, în brațe la
        mănăstire:</p>
    <p class="heading">- Părinte, am născut bine, cu ajutorul Maicii Domnului. Acesta-i copilul!
        îl cheamă Ștefan. Am venit să mulțumesc lui Dumnezeu și sfinției voastre că dacă nu mă
        sfătuiați, el nu era pe lume.</p>
    <p class="heading">- Slavă Domnului, soră! Vezi că Dumnezeu face minuni? El este Doctorul
        doctorilor. Dumnezeu să-l binecuvânteze pe Ștefan, să crească mare și sănătos! Stai în
        genunchi să-ți citesc o rugăciune de mulțumire. Apoi să duci copilul în biserică și să-l
        închini la Maica Domnului.</p>
    <p class="heading">După puțină vreme, femeia s-a întâlnit cu doctorul.</p>
    <p class="heading">- Domnule doctor, știți că am născut un copil?</p>
    <p class="heading">M-a păzit Dumnezeu și l-am născut ușor.</p>
    <p class="heading">- Nu cred până nu-l văd. Vino cu el într-o zi la mine.</p>
    <p class="heading">Când l-a văzut, a luat copilul în brațe, l-a sărutat și plin de emoție a
        zis:</p>
    <p class="heading">- Cu adevărat, numai o minune a fost!</p>
    <p class="heading">Astăzi Ștefan este copil mare și frumos. Iarna merge la școală și vara
        paște oile pe dealurile Pipirigului, iar din când în când mama lui, îmbrăcată în
        catrință și bundiță, vine cu Ștefan să se închine la Mănăstirea Sihăstria.</p>
    <h1>MODEL DE MAMĂ</h1>
    <p class="heading">Doi soți de curând căsătoriți, din Cluj, trăiau în armonie și în bună
        viețuire. Amândoi își doreau copii și bucurie.</p>
    <p class="heading">Iată că soția rămâne însărcinată. Își face o vizită medicală în Cluj.
        Doctorul, în cele din urmă îi spune:</p>
    <p class="heading">- Trebuie neapărat să întrerupi sarcina! Altfel vei naște un copil
        anormal, dement, cu malformații, un monstru.</p>
    <p class="heading">- Domnule doctor, mă las în voia lui Dumnezeu. Eu nu întrerup sarcina.
        Vreau să avem și noi un copil.</p>
    <p class="heading">Auzind soțul ei, o silea pe biata femeie să ucidă copilul înainte de
        naștere, ca să nu nască un "monstru". Femeia n-a vrut. În cele din urmă a început ceartă
        în casă, neînțelegere și apoi divorț.</p>
    <p class="heading">- Dacă nu vrei să avortezi, a zis soțul, te-am lăsat, decât așa să am un
        copil dement.</p>
    <p class="heading">Rămasă singură, femeia își făcu curaj. Zilnic se ruga cu lacrimi lui
        Dumnezeu să nască un copil sănătos și normal. Zadarnice erau ocările părinților și
        sfaturile medicilor. Ea nădăjduia în Dumnezeu.</p>
    <p class="heading">Iată, se apropie vremea nașterii.</p>
    <p class="heading">Femeia s-a internat la o maternitate. Apoi a născut foarte ușor un copil
        mare și frumos, cum rar s-a mai văzut în maternitate. Toți medicii s-au adunat în jurul
        ei. Nu mai ziceau un cuvânt.</p>
    <p class="heading">Credința și devotamentul de mamă al unei femei i-a rușinat pe toți.</p>
    <p class="heading">În prezent copilul este la liceu, iar mama se mângâie cu dânsul în
        văduvia ei.</p>
    <h1>MAMĂ MARTIRĂ</h1>
    <p class="heading">O femeie credincioasă din comuna Gârcina, județul Neamț, a rămas
        însărcinată. Era prin anul 1965. Soțul lucra la pădure. Iată, într-o noapte i-a venit
        ceasul să nască, cu puțin mai devreme ca de obicei.</p>
    <p class="heading">Fiind singură acasă, cu o fetiță ca de opt ani, biata femeie și-a trimis
        copila la o bătrână, ca s-o cheme în ajutor. Bătrâna a venit numaidecât.</p>
    <p class="heading">A născut, într-adevăr, foarte greu, un copil mare și frumos. Dar în
        clipa când copilul s-a născut, femeia, sfârșită de durerile nașterii, și-a dat duhul în
        mâinile Domnului.</p>
    <p class="heading">Adevărată mamă martiră! Astăzi când copilul se joacă, se bucură, cântă,
        învață la școală, mama lui se odihnește în cimitirul satului, străjuită de o cruce mică
        de stejar.</p>
    <h1>PĂCAT ȘI PEDEAPSĂ</h1>
    <p class="heading">În Roman trăia o familie binecuvântată. Părinții se înțelegeau bine,
        copii creșteau în frica lui Dumnezeu. Mai târziu, femeia, simțindu-se însărcinată, a
        început a slăbi în cugetul ei și a zice:</p>
    <p class="heading">- Am patru copii. Este destul. Pe acesta care vine nu-l mai nasc. Este
        greu de crescut. Nu mai ajung banii. Și apoi de ce să sufere și el necazurile vieții
        acesteia?</p>
    <p class="heading">Deci, pe ascuns, fără știrea și voia bărbatului ei, femeia a luat unele
        medicamente pentru întreruperea sarcinii. Dar în clipa aceea, conștiința a început s-o
        mustre. Un glas lăuntric îi spunea că de va ucide pruncul, îi va muri un copil.</p>
    <p class="heading">Într-adevăr, noaptea a luat medicamentul, iar dimineața a plecat cu soțul
        și copilul cel mai mare, care avea 15 ani, la un sat departe de oraș. Pe cale, i-a ajuns
        un autocamion. S-au urcat cu toții în cabină, dar după judecățile ascunse ale lui
        Dumnezeu, s-a deschis portiera mașinii și a căzut copilul pe asfalt, căci se afla la
        margine. În același ceas, copilul a murit sub ochii plini de lacrimi ai părinților.
        Iată, deci, păcate pe care le pedepsește Dumnezeu în viața aceasta și în cea
        viitoare!</p>
    <h1>SĂ NU NE RĂZBUNĂM ASUPRA VRĂJMAȘILOR</h1>
    <p class="heading">Unui cetățean din Dorohoi i s-au furat noaptea 10 găini. Știa cine i le-a
        furat, dar nu putea să-l acuze, că nu avea martori. Mâniat, s-a dus la un preot din
        oraș:</p>
    <p class="heading">- Părinte, mi s-au furat 10 găini și aș da 40 de slujbe cu părticele ca
        să-l descopere Dumnezeu.</p>
    <p class="heading">- Frate Ioane, îți scot părticele la cele 40 de Liturghii, numai dacă nu
        știi cine ți le-a furat. Iar dacă știi, nu-ți scot părticele, nu cumva să i se întâmple
        ceva, că dumneata răspunzi!</p>
    <p class="heading">- Nu, părinte, nu știu cine mi le-a furat.</p>
    <p class="heading">- Bine, eu te cred pe cuvânt. Dar poate n-ai dat și tu de pomană, de
        aceea ți le-a furat!</p>
    <p class="heading">I-a început cele 40 de zile cu părticele. Dar în a zecea zi, iată că o
        mașină a lovit mortal pe cel ce furase găinile. Atunci păgubașul a venit foarte trist la
        preot:</p>
    <p class="heading">- Părinte, iată că mă mustră conștiința! Astăzi, a zecea zi, cel care
        mi-a furat găinile a fost omorât de o mașină. Eu știam cine mi le-a luat, dar nu v-am
        spus. Acum, ce mă învățați să fac?</p>
    <p class="heading">- Deh, frate Ioane, dacă mă ascultai, Dumnezeu poate îi îngăduia să se
        pocăiască. Acum îl ai pe conștiință. De acum, poartă-i și tu slujbele, 40 de Liturghii
        și 40 de parastase, să-l ierte și să-l miluiască Dumnezeu.</p>
    <h1>NU ESTE MÂNTUIRE FĂRĂ SPOVEDANIE</h1>
    <p class="heading">Un sihastru bătrân cu viață duhovnicească aleasă, după ce și-a făcut
        obișnuitul canon de rugăciuni și metanii, a ațipit și a visat un vis înfricoșat.</p>
    <p class="heading">A văzut o groapă mare plină cu oameni ce se chinuiau în grele munci, iar
        capetele lor erau sparte. Și a auzit un glas de sus care zicea: "Aceștia sunt cei ce se
        împărtășesc cu nevrednicie și preoții care slujesc Sfânta Liturghie neîmpăcați și
        nespovediți, precum și cei care au murit nemărturisiți și neîmpărtășiți din a lor
        nepăsare".</p>
    <p class="heading">Nimănui nu-i este îngăduit să se împărtășească prea des și fără
        spovedanie și dezlegare de la duhovnicul său. Iar preotul care săvârșește Sfânta
        Liturghie este dator mai întâi să se mărturisească de păcatele făcute peste săptămână și
        să se împace cu toți. Numai așa să îndrăznească a săvârși dumnezeiasca Liturghie.
        Spovedania este necesară și obligatorie pentru toți cei care cred în Iisus Hristos,
        Mântuitorul lumii.</p>
    <h1>PUTEREA PSALMILOR</h1>
    <p class="heading">O creștină dintr-un oraș se ruga mult lui Dumnezeu, citind zilnic la
        Psaltire cu post și cu metanii. Dar diavolul, care nu poate suferi rugăciunea cu lacrimi
        și post, și mai ales citirea psalmilor, prin care vrăjmașii sunt izgoniți din casele
        creștinilor ca de o văpaie de foc, a făcut acestei creștine o ispită ca aceasta.</p>
    <p class="heading">Copilul ei de trei ani se juca într-o zi cu Psaltirea în casă. Apoi, cu
        ea în mâini, s-a urcat pe fereastră și, din lucrarea vrăjmașului, a căzut jos în curte
        de la etajul al patrulea. Însă mâna lui Dumnezeu l-a scăpat pe copil în chip minunat de
        moarte, căci, agățându-se de niște sârme, a rămas nevătămat, fiind găsit jos cu
        Psaltirea lângă el. Iar mama lui, crezând că a murit, a căzut la rugăciune înaintea
        Mântuitorului și a Maicii Domnului cu multe lacrimi și durere în suflet, cerând salvarea
        fiului ei. După două zile de ședere la spital, copilul a fost adus acasă sănătos.</p>
    <h1>PEDEAPSA CELOR CE TRĂIESC NECUNUNAȚI</h1>
    <p class="heading">În comuna Belcești, județul Iași, doi soți au trăit necununați 38 de ani
        și au născut câțiva copii. Amânând mereu cununia religioasă, nu li se primeau slujbele
        la biserică și nu puteau fi împărtășiți cu Trupul și Sângele lui Hristos, căci trăiau în
        desfrânare.</p>
    <p class="heading">Într-o noapte, însă, i s-a arătat femeii în vis o împărăteasă îmbrăcată
        în alb, cu cunună pe cap, care desigur era Maica Domnului, și i-a spus cu asprime: "Dacă
        nu vă cununați și trăiți mai departe în desfrânare, o să vă pedepsească Dumnezeu și o să
        vă ia două suflete dintre cele mai dragi!". Ei însă n-au luat în seamă aceste cuvinte și
        au rămas necununați. După aproape un an de zile de așteptare i-a ajuns mânia Domnului,
        căci le-au murit două fete în accident, împlinindu-se astfel cele vestite prin vedenie
        de la Maica Domnului.</p>
    <p class="heading">Cutremurați de păcatul făcut și de pedeapsa care i-a ajuns, s-au trezit
        ca din somn și s-au cununat imediat la biserică, înainte de înmormântarea fiicelor lor,
        spovedindu-și păcatele și căindu-se cu multe lacrimi de fărădelegile lor.</p>
    <h1>MILOSTENIE DE SAMARITEAN</h1>
    <p class="heading">Nu putem tăinui milostenia și îndelungata răbdare a două suflete din
        Munții Apuseni, pe care dragostea lui Hristos le-a unit pentru veșnicie prin rugăciune,
        prin jertfă și feciorie. Este vorba de o creștină paralizată la pat de la vârsta de 48
        de ani, care a fost trimisă de mică la un cămin de copii handicapați din comuna Abrud,
        județul Alba.</p>
    <p class="heading">Fire evlavioasă și răbdătoare, bolnava s-a împrietenit cu mulți
        credincioși care o cercetau regulat în suferința ei. Între aceștia o credincioasă din
        satul Lunca Merilor, comuna Bistra - Alba, luând binecuvântare de la duhovnicul ei, s-a
        hotărât să renunțe la căsătorie și să aducă în casa părinților ei pe sora bolnavă pentru
        a o întreține din salariul ei și a o îngriji cu dragoste de mamă până la moarte. Și a
        făcut așa.</p>
    <p class="heading">Ziua, bolnava se ruga singură în patul ei de suferință, iar
        binefăcătoarea ei lucra în fabrică din greu pentru a-și întreține viața amândouă. Doar
        noaptea, gazda făcea de mâncare, hrănea pe sora ei în Hristos, întreținea curățenia și
        după ce se rugau și citeau câteva pagini din sfintele cărți, cântau împreună câteva
        cântări duhovnicești și se odihneau de osteneala zilei. Apoi iar începeau de la capăt
        ziua următoare.</p>
    <p class="heading">După mai mulți ani părinții gazdei voiau să-și mărite fata. Însă ea,
        dorind să urmeze toată viața lui Hristos, și-a construit alături din mila credincioșilor
        o casă mică pentru amândouă, și acolo, în sihăstrie de taină, își continuă nevoința
        vieții până astăzi, slăvind pe Dumnezeu prin rugăciune, prin răbdare și prin
        nemuritoarea iubire în Hristos.</p>
    <p class="heading">O dată pe an, vara, sora îngrijitoare, îmbrăcată în negru, își duce în
        pelerinaj pe la mănăstiri și duhovnici iscusiți pe sora ei de viață și de suferință.
        Așezată pe un pat portabil, ca o mireasă a lui Hristos, bolnava este închinată din
        mănăstire în mănăstire, zăbovind și cerând cuvinte ziditoare de suflet de la părinții
        duhovnicești. Nimic altceva n-o interesează, nimic nu întreabă, decât cum să se roage
        din inimă lui Dumnezeu, cum să dobândească darul lacrimilor, cum să-și adune gândurile
        la rugăciune și cum să sporească în smerenie, în răbdare și în credință. Apoi caută
        cărți de folos sufletesc pentru ele și pentru creștinii care le cercetează și, luând
        binecuvântare, pornesc amândouă mai departe cu Hristos în inimă.</p>
    <p class="heading">Aceasta este crucea vieții acestor două suflete unite prin dragoste
        pentru Hristos. Le ajută mulți credincioși din Munții Apuseni și nu puțini săraci și
        suferinzi trăiesc din milostenia lor și se întăresc în credință și în răbdare prin
        sfaturile și cărțile duhovnicești pe care le dau celor ce au nevoie.</p>
    <p class="heading">Binecuvântează, Doamne, pe roabele Tale Victoria și Valeria și le scrie
        în cartea vieții, iar pe noi ne întărește în aceeași râvnă și iubire de aproapele, ca să
        le urmăm exemplul.</p>
    <h1>SFÂNTA CRUCE, SEMNUL BIRUINȚEI</h1>
    <p class="heading">De la începutul anului 1989 până în prezent s-au descoperit numai în
        nordul Transilvaniei și în Bihor trei trunchiuri de copaci cu semnul Crucii imprimat
        natural în mijlocul lor. Iată câteva date despre cele trei cazuri.</p>
    <p class="heading">1. Un creștin ortodox numit Iordan din comuna Cojdeni, județul Bihor, a
        cumpărat în toamna anului 1989 câțiva bușteni de fag pentru foc. Transportându-i acasă
        cu o remorcă, un buștean a căzut jos pe drum de trei ori. În ziua de 22 decembrie 1989
        omul a început să taie lemnele, unele pentru lucru iar altele pentru foc.</p>
    <p class="heading">Atunci, a aflat în tulpina bușteanului care căzuse jos din remorcă o
        cruce înaltă ca de 30-35 cm, imprimată adânc în inima fagului, care, despicat, a dat la
        iveală un desen pozitiv și negativul său.</p>
    <p class="heading">Pe brațul vertical al crucii urca un șarpe, cu capul plecat în jos. După
        o lună de zile, în același fag s-a aflat imprimat, mai sus de semnul crucii, ca o carte
        deschisă, pe care pare ceva scris cu semne indescifrabile. Vestea aflării acestor două
        simboluri creștine imprimate în trunchi de copac s-a răspândit peste tot, aducând la
        Cojdeni multă lume iubitoare de Dumnezeu.</p>
    <p class="heading">2. Al doilea semn de cruce, imprimat, în trunchiul gros al unui fag,
        s-a aflat în ianuarie 1990 în satul Hădărău, comuna Lupșa - Alba. Un creștin gospodar, Prața
        Nicolae, a tăiat un fag mare din pădure, l-a adus acasă și, crăpându-l pentru lucru, a
        descoperit la baza tulpinei o cruce tip troiță, foarte clară. Aceasta a atras atenția
        tuturor, creându-se astfel un mic pelerinaj în Munții Apuseni.</p>
    <p class="heading">Creștinii care cinstesc Sfânta Cruce poposesc și astăzi la Hădărău și,
        închinându-se cinstitului semn, dau laudă lui Dumnezeu.</p>
    <p class="heading">3. Al treilea semn de cruce, imprimat în trunchiul unui frasin, s-a
        descoperit recent în localitatea Bucium-Sat, comuna Abrud, județul Alba.</p>
    <p class="heading">Toate acestea ne încredințează că Dumnezeu iubește țara noastră, în care
        se cinstește Crucea Mântuitorului de aproape două milenii, și că numai prin cruce și
        jertfă putem birui răul din noi, ateismul și puterea satanei din lume.</p>
    <h1>PUTEREA SPOVEDANIEI</h1>
    <p class="heading">Starețul Mănăstirii Rohia din Maramureș povestește un fapt cu totul
        deosebit.</p>
    <p class="heading">În orașul Târgu Lăpuș, trăia un tânăr student, orfan de tată și bolnav de
        inimă din naștere pe care îl chema Alexandru. Duhovnicul său era însuși starețul
        mănăstirii.</p>
    <p class="heading">Prin anul 1958, într-o grea criză de inimă, tânărul Alexandru, care dorea
        să trăiască și să se bucure de această viață, a slăbit în credință și, pierzându-și
        răbdarea și nădejdea, a început să blesteme și să se mânie pe Dumnezeu. În această stare
        de revoltă și-a dat duhul. Avea doar 22 de ani.</p>
    <p class="heading">Rudele au început pregătirile de înmormântare și plângeau pentru el,
        căci a murit neîmpăcat cu Dumnezeu. Dar, prin mila dreptului Judecător, a doua zi s-a
        deșteptat din morți și a zis către cei din casă: "Chemați pe părintele stareț de la
        Mănăstirea Rohia, să mă spovedesc!"</p>
    <p class="heading">Venind părintele, i-a făcut rânduială spovedaniei, iar tânărul Alexandru
        i-a mărturisit următoarele: "Văzând că viața mea se sfârșește, am hulit tare pe
        Dumnezeu că nu are milă de mine. În clipa aceea au venit doi oameni frumoși la mine,
        m-au luat și m-au dus până la marginea orizontului. De aici vedeam înapoia mea toată
        lumea aceasta, iar în fața mea vedeam cealaltă lume nespus de frumoasă, așa cum ne
        vorbiți dumneavoastră din sfintele cărți. Când eram gata să trec de acest orizont, am
        auzit un glas, zicând: «Nu-l putem primi la noi pe acest suflet, pentru că ne-a
        blestemat și s-a lepădat de noi. Dar nici în iad nu-l putem trimite, pentru că este
        curat. Duceți-l înapoi pe pământ să se spovedească și să se împărtășească; după aceea
        îl vom primi la noi!»</p>
    <p class="heading">Așa m-am aflat din nou în trup și v-am chemat, părinte stareț, să mă
        spovediți, că mă căiesc foarte mult de păcatul făcut. Apoi vă rog să mă împărtășiți.
        Acum mă vedeți că sunt foarte fericit și vesel și abia aștept să mă reîntorc în lumea pe
        care am văzut-o, căci știu unde merg!</p>
    <p class="heading">Numai o singură dorință am. Dacă aș putea să strig ca să fiu auzit de
        toată lumea și, mai ales, să mă audă tineretul de pe tot pământul, ca să nu se îndoiască
        în viața veșnică. Ci să creadă fără șovăire în Dumnezeu, în existența sufletului și în
        cealaltă lume din cer. Plec cu această mare dorință în sufletul meu. Te rog pe dumneata,
        părinte, ca toată .viața să vorbești oamenilor despre Dumnezeu, despre veșnicie și
        despre ceea ce s-a întâmplat cu mine...".</p>
    <p class="heading">Apoi l-am spovedit, l-am dezlegat și l-am împărtășit pe Alexandru, iar el
        m-a rugat să vin la slujba înmormântării lui și mi-a dat drept recunoștință portmoneul
        lui de student sărac și orfan.</p>
    <p class="heading">A doua zi, la început de martie, fiind o zi senină cu soare și bucurie,
        tânărul Alexandru și-a dat sufletul fericit în brațele lui Hristos. Am fost la
        înmormântarea lui. Au participat mii de oameni, săteni, orășeni, colegi, copii, văduve
        și toți dădeau slavă lui Dumnezeu pentru această mare minune.</p>
    <h1>ÎNGERII AJUTĂ SUFLETELE CREȘTINILOR ÎN CEASUL MORȚII</h1>
    <p class="heading">În vara anului 1991, un creștin din orașul Bicaz era grav bolnav. După ce
        s-a iertat cu toți din familie, s-a spovedit și s-a împărtășit cu Trupul și Sângele lui
        Hristos și își aștepta sfâritul.</p>
    <p class="heading">Pe la miezul nopții, l-au cuprins durerile cumplite ale morții, de care
        nimeni nu poate scăpa. Soția stătea de veghe lângă el, împreună cu rudele apropiate.
        Deodată bolnavul se uită la ceas și zice:</p>
    <p class="heading">- Mai am nouă ore până plec la Domnul! Acum nu mă mai doare nimic!</p>
    <p class="heading">Apoi a ațipit puțin. Când deschide ochii, se uită din nou spre ceasul din
        perete și vede în partea de apus o ceată de diavoli, amenințându-l. Atunci, cuprins de
        mare spaimă a zis:</p>
    <p class="heading">- Iată, vin! Nu mă lăsați!</p>
    <p class="heading">Cum și-a aruncat ochii spre răsărit, s-a veselit la față și a zis:</p>
    <p class="heading">- Văd o lumină mare!</p>
    <p class="heading">- Este Sfântul Arhanghel Mihail cu sabia de foc! a zis soția lui.</p>
    <p class="heading">Iar fratele bolnavului a adăugat:</p>
    <p class="heading">- Nu mai are în mâini nici o sabie!</p>
    <p class="heading">Dar muribundul care privea acum spre lumea îngerilor, a răspuns:</p>
    <p class="heading">- Are sabie în mâini Arhanghelul Mihail! Cum să nu aibă!</p>
    <p class="heading">Apoi a zis bolnavul:</p>
    <p class="heading">- Tare mai trage greu cântarul! Unde este mama să se roage pentru
        păcatele mele?... Am de trecut o apă adâncă... Dați-mi trei lemne sau o bucată de
        scândură (simbolul crucii) să trec apa! Nu mă lăsați!... Nu mă lăsați!...</p>
    <p class="heading">În clipa aceea, exact la ora 9 dimineața, bolnavul a răsuflat adânc și
        și-a dat sufletul în mâinile lui Dumnezeu.</p>
    <p class="heading">Cât de înfricoșat este ceasul morții pentru tot omul, dar mai ales pentru
        creștinul nepocăit!</p>
    <h1>SĂ ZICEM "TATĂL NOSTRU" CU LACRIMI</h1>
    <p class="heading">Doi bătrâni din satele de pe Valea Bistriței s-au urcat în autobuzul de
        Târgu Neamț, să meargă spre casă. Unul a zis către celălalt:</p>
    <p class="heading">- Suntem supărați, măi frate, că de o lună de zile nu a căzut o picătură
        de ploaie și ni se usucă toate pe câmp.</p>
    <p class="heading">- Da, măi frate, pentru păcatele noastre ne bate Dumnezeu. Iaca și eu
        sunt supărat. Nu de mult, mi-a ars casa cu toate hainele, dar nu zic nimic, că suntem
        păcătoși.</p>
    <p class="heading">- Ai dreptate! Oare mai zice astăzi cineva "Tatăl nostru" cu lacrimi?
        Iaca de ce nu ne plouă. Apoi bătrânii au tăcut. Și îndată a pornit cursa din stație.</p>
    <h1>LACRIMILE NEASCULTĂRII</h1>
    <p class="heading">Preotul unui sat din jurul orașului Ploiești, trecea pe cărarea ce
        traversa cimitirul. Era seară. În liniștea amurgului, observă o tânără din sat, că
        stătea agățată de brațele unei cruci de lemn și plângea amar. Din când în când contenea
        plânsul, ofta adânc și rostea aceste cuvinte:</p>
    <p class="heading">- Tată, dacă nu te-am ascultat! Apoi își continua plânsul și iar
        repeta:</p>
    <p class="heading">- Tată, de ce nu te-am ascultat?... O mustra conștiința.</p>
    <h1>RECULEGERE</h1>
    <p class="heading">O creștină evlavioasă din București ne mărturisește următoarele: "în
        ziua de 30 mai, 1990, după cutremurul puternic de la orele 13:45, m-am dus înfricoșată
        prin camere, că stăm la bloc, să văd dacă s-a stricat ceva. În sufragerie, unde aveam
        bibliotecă erau căzute jos cele două globuri ale pământului ce le aveam pentru copii,
        iar dintre cărți era căzută pe covor numai Sfânta Scriptură. Intre cele două globuri
        răsturnate, Biblia era deschisă la Apocalipsă, capitolele 15 și 16. Văzând aceasta m-am
        înspăimântat. Apoi am căzut în genunchi, am citit cele două capitole din Apocalipsă cu
        lacrimi în ochi și m-am rugat: Doamne al puterilor, iartă-ne păcatele și ai milă de noi.
        Nu ne părăsi, nici nu pierde lumea pentru fărădelegile ei, ci ne iartă după mare mila
        Ta!"</p>
    <h1>MĂRTURIA UNUI CREDINCIOS</h1>
    <p class="heading">Burlui Mihai din localitatea Broșteni, jud. Suceava, satul Haleasa, ne
        povestește: "în 1996, pe la jumătatea verii, a venit Preasfințitul Pimen și a ales locul
        la spitalul din Broșteni pentru a face o biserică. Și eu am fost contra, adică am vorbit
        din gură și nu m-am dus să particip la slujbă. Am stat cu mâinile sub cap acasă și am
        zis din gură: «Ce ne trebuie atâtea biserici? Nu avem biserică în Broșteni și nu se
        umple nici aceea de oameni? La asta nouă cine are să se ducă?»</p>
    <p class="heading">Peste un timp, mi s-a arătat prin vis, într-o noapte, în felul următor:
        Mergeam pe drumul la spital, care este în afara drumului care merge în comună. Vedeam
        spitalul și îmi vorbea cineva, nu vedeam cine-mi vorbește. Și cel ce-mi vorbea a zis:
        «Cine ești tu de te pui împotriva lui Dumnezeu? Ești un vierme înaintea lui Dumnezeu».
        Dar eu înainte spusesem «n-avem noi în Broșteni biserică?» Și acum la visul ăsta, vocea
        mi-a spus: «Nu în Broșteni vrea Dumnezeu să asculte Sfânta Evanghelie, ci aici la
        spital. Aici sunt suflete nebotezate, suflete pierdute, oameni morți, că spitalul este
        vechi, este de sute de ani. În Broșteni sunt mormintele pline de oase goale. Aici vrea
        Dumnezeu să audă rugăciuni». Atunci m-am trezit înfricoșat.</p>
    <p class="heading">Și peste un timp părintele a întrebat cine ar putea să-i dea ajutor. Și
        după visul acesta, am pus piciorul în prag și am plecat pe drumul să construiesc
        biserica. Am mers, am căutat meșter, l-am dus la părintele, ne-am înțeles împreună, și
        de un an de zile alerg în continuu. Am început lucrarea în decembrie 1997.</p>
    <p class="heading">În decembrie 1998, am ajuns cu ea la jumătatea lucrului, și acolo a fost
        un bai. Am zis așa, am gândit eu în cugetul meu: «Acuma geamurile, tâmplăria am pus-o și
        ușile cu totul, am ajuns la jumătatea lucrării. Nu mai pot! Sunt slab, sunt bătrân,
        nevasta mi-e bolnavă, este operată. Să ia altul, tânăr, lucrarea și să o ducă mai
        departe. Eu încui ușile și predau cheile părintelui». Așa am și făcut. M-am dus cu
        cheile la părintele și i-am spus: «Părinte, de acuma...». Iar el mi-a zis: «Păi, atunci
        cine o să mă ajute? Trebuie să mă ajuți în continuare».</p>
    <p class="heading">A doua noapte după aceasta, am avut alt vis. Eu noaptea mă închin.
        Trebuia să merg la locul unde m-am născut, în satul natal, și se făcea că am ajuns la o
        apă mare, limpede și clară ca lacrima. Și înaintea mea era un pod.</p>
    <p class="heading">Trebuia să trec pe podul acela. Vedeam casa părintească și lângă casă, de
        cealaltă parte, vedeam un palat mare, frumos, albastru cum este cerul. Atunci am mers pe
        pod ca să ajung în satul acela, la acel palat. Dar podul se termina la jumătate, și mai
        încolo nu aveam pod. Era tăiat și nu mai aveam pe unde să trec.</p>
    <p class="heading">Atunci m-am așezat jos și m-am gândit ce să fac, că trebuia să trec apa
        ca să ajung acasă și să ajung la palat. Atunci am văzut o scară la capătul podului și
        m-am gândit: «Mă cobor pe scară până la apă. Dar cu ce măsor apa, ca să văd cât este de
        adâncă, ca să nu mă înec». Și m-am coborât până la ultima treaptă, și de acolo n-am avut
        cu ce măsura apa. M-am înfricoșat de apă, că era mare și adâncă și atunci m-am urcat
        înapoi pe pod.</p>
    <p class="heading">M-am așezat și mă gândeam ce să fac, că nu pot trece apa și nu pot să
        ajung acasă.</p>
    <p class="heading">Astfel m-am trezit, și am zis așa: «Trebuie să termin lucrările
        bisericii! Nu trebuie să mă opresc. Trebuie să termin biserica, ca să pot merge mai
        departe»".</p>
    <h1>SFÂRȘITUL LUI VASILE DĂNILĂ</h1>
    <p class="heading">Cu câteva luni înainte de plecarea la Domnul a Părintelui Cleopa, a venit
        la sfinția sa un credincios din Roman, Vasile Dănilă, cu soția sa, să-i ceară cuvânt de
        folos. Când l-a văzut, Părintele Cleopa i-a zis: "Binecuvântat să fii, Vasile! În rai cu
        tine! Acolo ne întâlnim!"</p>
    <p class="heading">Apoi soții Dănilă s-au întors acasă. Iar la 5 decembrie au venit la
        Mănăstirea Sihăstria să-l petreacă pe ultimul drum pe Părintele Cleopa, pe care l-au
        plâns multă vreme. Vasile Dănilă a mai trăit după aceea 15 de zile, iar la 21 decembrie
        1998 și-a dat duhul în mâinile Domnului, soția sa ținându-i lumânarea de la
        înmormântarea Părintelui Cleopa.</p>
    <p class="heading">După câteva luni soția sa l-a visat. Era trist și i-a spus soției: "Sunt
        la închisoare pe un an de zile pe malul unui lac". Și plângea tare. Apoi i-a spus
        soției: "Nu te întrista, că mai am șase luni de zile și scap! S-a dus jumătate de
        pedeapsă și voi fi liber!"</p>
    <p class="heading">Acest creștin era spovedit și împărtășit cu Trupul și Sângele lui
        Hristos. Când se va împlini un an de la moartea sa, credem că-l va ierta Dumnezeu și se
        va întâlni cu Părintele Cleopa în rai, așa cum i-a profețit.</p>
    <h1>SFÂRȘITUL UNEI FEMEI CREDINCIOASE ȘI MILOSTIVE</h1>
    <p class="heading">Nepoata lui Lupașcu Elena din comuna Ștefănești, jud. Botoșani,
        povestește:</p>
    <p class="heading">Bunica mea a murit în anul 1940, la vârsta de 84 de ani. A fost o femeie
        credincioasă, învăța copiii în dreapta credință. A botezat și cununat în jur de 80 de
        fini. Când a murit un frate de-al bunicului și au rămas 3 copii, bunicul i-a luat pe
        toți și i-a crescut. La vârsta când s-au căsătorit, bunicul i-a înzestrat cu avere, așa
        cum era atunci. N-a făcut deosebire între copiii lui și nepoți; la fel cum a dat la
        unii, a dat și ceilalți. Bunicii erau amândoi buni la suflet, milostivi, auzeai de ei
        numai vorbe bune.</p>
    <p class="heading">Înainte de a muri, bunica a fost grav bolnavă la pat timp de aproape trei
        luni. Copiii -bunica a avut trei fete și trei băieți - o vizitau mereu, cum puteau
        fiecare, pe rând. În ultimul timp locuia la o soră a mamei care n-avea copii și se putea
        ocupa de ea. Bunicul murise mai înainte.</p>
    <p class="heading">Cu o seară mai înainte de a muri, a spus către copiii care erau la ea în
        vizită:</p>
    <p class="heading">- Dragii mamei, ați venit la mine și până acum, mama vă mulțumește, dar
        mâine seară să veniți la mine toți. Eu vă cred că e primăvară, aveți treabă multă (era
        perioada între Paști și înălțarea Domnului), dar vă rog din suflet să veniți toți, dar
        absolut toți, că am ceva foarte important să vă spun, că eu după aceea plec.</p>
    <p class="heading">A dat deci de înțeles că ea moare. A doua zi au plecat fiecare din copii
        cum aveau treburile planificate, căci toți erau căsătoriți. Mama mea a plecat la vie la
        legat, însă a terminat abia când se făcea seară. Venind spre casă, s-a întâlnit cu un
        frate al ei, călare pe cal, care era foarte supărat, și cum a văzut-o pe mama, i-a
        spus:</p>
    <p class="heading">- Dar bine, Aglaie, a fost vorba să ne ducem toți la mama, noi toți
        suntem adunați în afară de tine și mamei i s-a luat graiul. Nu mai vorbește și noi stăm
        de 2 ore lângă ea și cu nimeni nu vrea să vorbească.</p>
    <p class="heading">. Ea a explicat că a vrut să termine via de legat, că dacă lăsa pe a doua
        zi, rămânea foarte puțin și strica ziua de lucru în altă parte unde avea nevoie. Fratele
        mamei a zis așa:</p>
    <p class="heading">- Spune tu ce treburi ai de făcut acasă că eu ajung mai repede cu calul,
        ți le aranjez și tu du-te direct la mama.</p>
    <p class="heading">Mama s-a învoit așa. În momentul când mama a ajuns la bunica și a pus
        mâna pe mânerul ușii să intre în cameră, unde era bunica cu toți copiii, tot în acea
        clipă a ajuns și fratele. Mama a spus "Hristos a înviat!" și cine credeți că a răspuns?
        Bunica! "Adevărat a înviat! Aglaia, vino aici lângă mama!" Toți au rămas surprinși și
        cel mai mare frate a mamei a îndrăznit s-o întrebe:</p>
    <p class="heading">- Bine, mamă, noi stăm aici de două ore și cu noi de ce n-ai vrut să
        vorbești, iar cu Aglaia vorbești?</p>
    <p class="heading">Bunica a răspuns:</p>
    <p class="heading">- Dragii mamei, eu nu am avut voie să vorbesc, pentru că n-ați fost toți.
        Acum am voie să vorbesc și tot ce am voie am să vă spun. La urmă am să spun rugăciunile,
        iar când am să spun Tatăl nostru, voi să-mi aprindeți lumânarea, că eu atunci mor.</p>
    <p class="heading">A împreunat mâinile ca la rugăciune și cu lacrimi în ochi a început să
        spună:</p>
    <p class="heading">- Dragii mamei, nu cumva să vă păcăliți că nu există Dumnezeu. Există,
        dragii mamei, există, și milostenia vă scoate de la mari necazuri. Tot ce vezi că-ți
        trebuie pe lumea aceasta să-ți dai de pomană de sufletul tău, că de toate ai nevoie. Să
        nu aștepți să-ți dea altul. Să-ți dai tu cu mâna ta.</p>
    <p class="heading">A spus că-l vede pe bunicul, care murise cu cinci ani mai înainte:</p>
    <p class="heading">- Tatăl vostru are de toate, de nimic nu are nevoie. E la loc bun,
        luminat. Acolo este cu fratele lui (care a murit în război) și cu două nepoate (care la
        fel muriseră înainte).</p>
    <p class="heading">Bunica a zis către băiatul ei, tatăl fetelor:</p>
    <p class="heading">- Neculai, ce știi tu că erau frumoase fetele tale, să vezi acum cât sunt
        de frumoase!</p>
    <p class="heading">Fratele mamei plângea de sărea cămașa pe el, căci i s-a rupt inima când
        una dintre fete i-a murit la 18 ani și cealaltă la 19 ani. Bunica a continuat povestirea
        și a spus:</p>
    <p class="heading">- În ziua în care o să mă înmormânteze va ploua atât de tare că nimeni nu
        va putea merge la prășit^ toți finii și cumătrii vin să mă conducă pe mine, îmi aduc
        atâtea flori că nu mă văd din ele, iar nepoții îmi duc coroanele.</p>
    <p class="heading">Așa a fost, a plouat foarte tare, încât nimeni nu a putut merge la prășit
        și toți finii și cumătrii au venit la înmormântare cu flori, iar nepoții au fost
        încolonați doi câte doi cu coroane.</p>
    <p class="heading">După ce a spus cum va fi la înmormântare a început să spună rugăciunile.
        Prima rugăciune a fost "împărate ceresc", apoi "Cuvine-se cu adevărat". După ce a spus
        și a doua rugăciune, a început să se tânguie: "Nu știu, am uitat, nu-mi aduc aminte așa
        bine". 0 întreba îngerul de Crez. Atunci toți au auzit un glas bărbătesc: "Zi după
        mine!" Atunci a spus bunica Crezul fără greșeală, așa cum îl citești din carte. După ce
        a spus Crezul, a început să spună "Tatăl nostru". Mama, care era lângă bunica, a aprins
        lumânarea, cum a spus bunica înainte, iar bunica a luat lumânarea, s-a înclinat către
        copii în semn de rămas bun și ultimele cuvinte de la "Tatăl nostru" s-au auzit ca din
        depărtare; ea s-a înclinat pe spate și a murit. Dumnezeu să o ierte că ne-a luminat
        sufletul cu credința ei, pentru a nu fi prinși în mrejele diavolului.</p>
    <h1>MOARTEA MARTIRICĂ A UNEI MAME</h1>
    <p class="heading">Familia Maxim din comuna Lucăcești, județul Bacău, avea mulți copii.
        Fiica mai mare, Minodora, căsătorindu-se în satul Gâdinți, comuna Sagna, județul Neamț,
        a născut șase copii cu soțul ei, Ioan. Imbolnăvindu-se, doctorii i-au interzis să mai
        nască copii. Dar ea, rămânând însărcinată, n-a voit să-și avorteze copilul.</p>
    <p class="heading">Apropiindu-se vremea să nască, doctorii o îndemnau să avorteze ca să nu
        moară. Dar fericita mamă Minodora le-a zis: "Mai bine să mor eu și să trăiască copilul,
        dacă așa va fi voia Domnului! Mă jertfesc eu pe altarul familiei pentru copiii mei!"</p>
    <p class="heading">Într-adevăr, la 8 aprilie 1995, Minodora a fost transportată la spital ca
        să nască. Doctorii i-au cerut acordul pentru ultima dată, ca să-i omoare copilul pentru
        a rămâne ea în viață. Ea a repetat din nou același cuvânt: "Dacă nu pot scăpa cu viață,
        mă sacrific eu pentru viața copilului meu! Dumnezeu să facă cu mine cum va voi El!"</p>
    <p class="heading">Fiind în chinurile nașterii, pruncul a scăpat cu viață, iar fericita mamă
        Minodora, dând slavă lui Dumnezeu pentru toate, și-a dat duhul în mâinile lui Hristos, fiind
        numărată în ceata mucenicilor.</p>
    <p class="heading">Doamne, numără în ceata sfinților Tăi pe roaba Ta Minodora!</p>
    <h1>UN PREOT MISIONAR MODEL</h1>
    <p class="heading">Preotul misionar Nicolae Tănase, din parohia Valea Plopului - Prahova,
        face o misiune pastorală ortodoxă unică până acum în țara noastră.</p>
    <p class="heading">Pe lângă grija duhovnicească pentru enoriașii săi, pe lângă ajutorul
        moral și material acordat gratuit și din toată inima celor din spitale, orfanilor,
        săracilor, bătrânilor și tinerilor, Preotul Nicolae face și o altă misiune creștină:
        Ajută, susține și întreține material și spiritual în parohia sa un cămin pentru tinerele
        fete rămase gravide, în vederea nașterii copiilor lor, pe care îi crește până la 6-8
        luni, încredințându-i familiilor devotate din parohia sa. De altfel, el este inițiatorul
        și președintele organizației ortodoxe "Pro-Vita" din țara noastră.</p>
    <p class="heading">După mai bine de opt ani de activitate misionară în vederea salvării
        vieții pe pământ, după porunca lui Dumnezeu: Creșteți și vă înmulțiți și stăpâniți
        pământul, Părintele Nicolae a salvat până acum de la moarte și osândă mii de mame și de
        copii nou-născuți, cu mici fonduri și ajutoare benevole de la credincioși.</p>
    <p class="heading">Îl apreciem foarte mult pentru această jertfă evanghelică și misionară și
        dorim ca fiecare preot să facă asemenea în parohia sa.</p>
    <p class="heading">Credem că mamele care au fost salvate de crimă și avort de Preotul
        Nicolae Tănase, se vor ruga înaintea lui Dumnezeu pentru copiii astfel născuți și pentru
        ca acest mare preot misionar să salveze cât mai multe mame, fete și copii, întru numele
        și slava Preasfântei Treimi, Care a creat cerul și pământul și Care ne va judeca pe toți
        după faptele noastre, prin Iisus Hristos, Mântuitorul lumii.</p>
    <h1>FRUMUSEȚEA SLUJBELOR ORTODOXE</h1>
    <p class="heading">Căzut prizonier pe Volga, la începutul anului 1943, împreună cu zeci de
        mii de ostași, părintele Dimitrie Bejan și-a dus mai departe crucea rânduită de
        Hristos, cu aceeași demnitate și corectitudine, răbdând grele și nenumărate suferințe,
        timp de șapte ani de zile în multe lagăre de concentrare și de muncă, atât în Siberia,
        cât și în Rusia.</p>
    <p class="heading">Împreună cu 23 de preoți militari, la care se adăugau alte mii de
        prizonieri de alte naționalități, a îndrăznit să săvârșească Sfânta Liturghie pentru
        prizonierii români în lagărul de la Oranki.</p>
    <p class="heading">Catolicii și ceilalți eterodocși care asistau, spuneau cu ochii în
        lacrimi, mișcați de frumusețea Liturghiei ortodoxe: "N-am știut ce frumoase sunt
        slujbele în Biserica Ortodoxă! Am învățat multă carte, dar nimeni nu ne-a vorbit despre
        mistica și frumusețea slujbelor ortodoxe. Slujba ortodoxă este plină și de bucurie și de
        cântări frumoase!"</p>

<h1>Încheiere</h1>
    <p class="heading">Aceste istorioare, din care majoritatea sunt mărturisiri adevărate ale
        unor martori oculari, au fost adunate de la preoți, duhovnici, călugări și credincioși
        vrednici de crezare. Atât la culegerea, cât și la redactarea lor, s-a urmărit un singur
        lucru: folosul sufletesc al cititorilor și credincioșilor Bisericii nostre.</p>
    <p class="heading">În acest scop s-au ales numai istorioare scurte, cu efect imediat asupra
        conștiinței și voinței noastre, și s-au redactat într-o formă simplă, populară, concisă,
        specifică credincioșilor care le-au trăit.</p>
    <p class="heading">Recomandăm tuturor această modestă lucrare și dorim să nu lipsească din
        casa nici unei familii creștine, care se confruntă astăzi cu tot mai multe încercări și
        necazuri.</p>
    <p class="heading">Arhimandrit Ioanichie Bălan</p>
</div>
</body>
</html>
